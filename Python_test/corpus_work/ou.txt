ཀྲུང་གོའི་གསར་འགྱུར་དྲ་བ་ནས་ཟླ་བ༡༢པའི་ཚེས༡༣ཉིན་འབྱོར་བའི་གློག་འཕྲིན།གོང་ཚེས་ཉིན་ནི་༢༠༡༤ལོ་ནས་བཟུང་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་རྣམས་ལ་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བ་ཨང་གསུམ་པ་རེད།ནན་ཅིན་གྲོང་ཁྱེར་གྱི་སྲིད་གཞུང་གིས་དེའི་སྔོན་ལ་གོང་ཚེས་ཉིན་གྱི་ཆུ་ཚོད་༡༠པར་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་མཛད་སྒོ་སྤེལ་བ་དང་ནན་ཅིན་གྱིས་གྲོང་ཁྱེར་ཡོངས་ལ་ཉེན་བརྡ་བཏང་ནས་མྱ་ངན་ཞུ་རྒྱུ་ཡིན་ཞེས་སྤྱི་བསྒྲགས་བྱས་པ།ཉིན་དེར་འབྲེལ་ཡོད་ཀྱི་བྱེད་སྒོ་མང་པོའང་སྤེལ་བ།
པར་འདི་ནི༢༠༡༦ལོའི་ཟླ་བ༡༢པའི་ཚེས༥ཉིན།ནན་ཅིན་གྱི་སྒྱུ་རྩལ་སློབ་གླིང་གི་སློབ་གྲྭ་ཆེན་པོ་བས་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་ཉིན་གྱི་བརྗོད་བྱ་གཙོ་བོའི་རྒྱ་ཁྱབ་བརྡ་སྦྱོར་གྱི་བརྩམས་ཆོས་སྟོན་བཞིན་པ།(ཀྲུང་གོའི་གསར་འགྱུར་ཁང་གི་གསར་འགོད་པ་དབྱང་པོས་པར་བརྒྱབ།)
【སྤྱི་སྒྲུབ་འདས་མཆོད་འབུལ་བའི་ཉིན་ལ་སྤྱི་སྒྲུབ་འདས་མཆོད་འབུལ་བའི་མཛད་སྒོ་དང་དཀར་མེའི་མཆོད་འབུལ་སོགས་བྱེད་སྒོ་མང་པ་ཡོད།】
ནན་ཅིན་གྲོང་ཁྱེར་གྱི་གཞུང་ཕྱོགས་ཀྱིས་སྤྱི་བསྒྲགས་སྤེལ་ནས་ངོ་སྤྲོད་བྱས་དོན།སྤྱི་སྒྲུབ་འདས་མཆོད་འབུལ་བའི་མཛད་སྒོ་སྤེལ་ཡུལ་དུ《ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་རྒྱལ་གླུ》དཀྲོལ་ཞིང་བླངས་པའི་རྗེས་སུ།གྲོང་ཁྱེར་ཡོངས་ཀྱི་གཙོ་བོའི་ས་ཁུལ་གྱི་གཞུང་ལམ་ཐོག(མྱུར་བགྲོད་གཞུང་ལམ་དང་གྲོང་ཁྱེར་སྐོར་ལམ།གྲོང་ཁྱེར་གྱི་མཐོ་སྒྲོམ་ལམ།ཕུག་ལམ་བཅས་འདུས་མེད།) སྐྱོད་བཞིན་པའི་འཕྲུལ་འཁོར་གྱིས(ཛ་དྲག་ཆེ་བའི་ལས་འགན་སྒྲུབ་བཞིན་པའི་དམིགས་བསལ་གྱི་རླངས་འཁོར་དེའི་ནང་འདུས་མེད།)གཏོང་མཚམས་བཞག་ནས་སྐད་བཏང་སྟེ་མྱ་ངན་སྐར་མ་གཅིག་ཞུ་དགོས།མེ་འཁོར་དང་གྲུ་གཟིངས་ཀྱིས་དུས་མཚུངས་སུ་སྐད་བཏང་ནས་མྱ་ངན་ཞུ་དགོས།འགྲོ་ལམ་ཐོག་སྐྱོད་བཞིན་པའི་མི་དང་མི་མང་འཛོམ་སར་ཡོད་པའི་མི་ཚང་མས(དམིགས་བསལ་གྱི་ཐོན་སྐྱེད་ལས་ཀ་སྒྲུབ་བཞིན་པའི་མི་སྣ་འདིའི་ནང་འདུས་མེད།)དུས་མཉམ་དུ་ལངས་ནས་མྱ་ངན་སྐར་མ་གཅིག་ཞུ་དགོས།མྱ་ངན་སྐར་མ་གཅིག་ཞུས་རྗེས་རྒྱུན་ལྡན་བསྐྱར་གསོ་བྱེད་དགོས།
སྤྱི་སྒྲུབ་འདས་མཆོད་འབུལ་བའི་མཛད་སྒོ་སྤེལ་བ་ཕུད།ཀྲུང་གོར་བཙན་འཛུལ་བྱེད་མཁན་ལྗར་པན་གྱི་དམག་མིས་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་སྤུན་ཟླའི་དྲན་གསོ་ཁང་གིས་ད་དུང་མྱ་ངན་ཞུ་བ་དང་དྲན་གསོ་ཞུ་བའི་བྱེད་སྒོ་དྲུག་བཀོད་སྒྲིག་བྱས་ཡོད་པ་སྟེ།
གཅིག་ནི་རྒྱལ་དར་ཕྱེད་འབེབས་ཀྱི་མཛད་སྒོ་སྤེལ་བ།གོང་ཚེས་ཉིན་གྱི་ཞོགས་པའི་ཆུ་ཚོད༧པར་དྲན་གསོ་ཁང་གི་འདུ་ཚོགས་ཐང་ཆེན་ཐོག་རྒྱལ་དར་ཡར་འགེལ་བ་དང་རྒྱལ་དར་ཕྱེད་འབེབས་ཀྱི་མཛད་སྒོ་སྤེལ་བ།
གཉིས་ནི་ནན་ཅིན་གྲོང་ཁྱེར་གྱི་ས་ཁུལ་འགའ་ཞིག་གིས་དུས་མཉམ་དུ་མྱ་ངན་ཞུ་བའི་བྱེད་སྒོ་སྤེལ་བ།སྔ་དྲོའི་ཆུ་ཚོད༧:༣༠ནས་ཆུ་ཚོད༡༠:༣༠པའི་བར།ནན་ཅིན་གྲོང་ཁྱེར་གྱི་ནན་ཅིན་དུ་དམར་གསོད་ཆེན་པོ་བཏང་བའི་འདས་པོའི་སྤུན་ཟླ་གཅིག་བསྡུས་སྦས་ས༡༧དང་།འདུས་སྡེ་ཁུལ་༡༢དང་གྲོང་ཁྱེར་རིམ་པའི་རྒྱལ་གཅེས་རིང་ལུག་སློབ་གོས་རྟེན་གཞི་འགའ་ཞིག་ལ་དུས་མཉམ་དུ་མྱ་ངན་ཞུ་བའི་མཛད་སྒོ་སྤེལ་བ།ད་དུང་གཞོན་ནུ་དང་ལོ་ཆུང་གིས་སྤྱི་སྒྲུབ་འདས་མཆོད་འབུལ་བའི་ཐོག་སྙན་ཚིག་སྒྲོག་སྦྱང་བྱེད་པའི་བྱེད་སྒོ་སྒྲིག་འཛུགས་དང་སྤེལ་བ།
གསུམ་ནི་རྒྱལ་སྤྱིའི་ཤེས་རིག་བང་མཛོད་བརྗེ་རེས་ཀྱི་བྱེད་སྒོ་སྤེལ་བ།ཕྱི་ དྲོའི་ཆུ་ཚོད༡༤ལ་དྲན་གསོ་ཁང་དུ་དྲན་ཤེས་དང་ཞི་བདེ་སྟེ།ནན་ཅིན་དུ་དམར་གསོད་ཆེན་པོ་བཏང་བའི་ལོ་རྒྱུས་ཀྱི་རིག་གཞུང་ལོ་ཚོགས་འཚོགས་ཏེ་རྒྱལ་ཕྱིའི་ཆེད་ལས་མཁས་པ་དང་མཁས་དབང་དང་།ནན་ཅིན་དུ་དམར་གསོད་ཆེན་པོ་བཏང་བའི་ལོ་རྒྱུས་དང་རྒྱལ་སྤྱིའི་ཞི་བདེ་ཞིབ་འཇུག་གླིང་།ད་དུང་ནན་ཅིན་དུ་དམར་གསོད་ཆེན་པོ་བཏང་བའི་ལོ་རྒྱུས་ཞིབ་འཇུག་ཚོགས་པའི་ཆེད་ལས་མཁས་པ་དང་མཁས་དབང་བཅས་ཚོ་གཅིག་གདན་ནས་དེར་ཞུགས་པ།
བཞི་ནི་འཛམ་གླིང་ཞི་བདེའི་དགེ་འདུན་འདུ་ཚོགས་འཚོགས་པ།ཕྱི་ དྲོའི་ཆུ་ཚོད༡༥ལ་འཚོགས་པ།ཚོགས་ཡུལ་ནི་དྲན་གསོ་ཁང་གི་རྐྱེན་ངན་སྲོག་ཤོར་འདས་པོ་རྣམས་ཀྱི་མིང་བྲིས་པའི་གྱང་ངོས་མདུན་དུ།ཞུགས་མཁན་ཀྲུང་གོ་དང་ལྗར་པན།ཧན་གོ་རྒྱལ་ཁབ་གསུམ་དང་མཚོ་འགག་ངོགས་གཉིས་དང་ཡུལ་གསུམ་གྱི་སངས་རྒྱས་ཆོས་ལུགས་ལས་རིགས་མི་སྣའི་འཐུས་མི་དང་ནན་ཅིན་གྲོང་ཁྱེར་གྱི་ཆོས་ལུགས་ཆེན་པོ་ལྔའི་ལས་རིགས་མི་སྣའི་འཐུས་མི།དད་ལྡན་མང་ཚོགས་ཀྱི་འཐུས་མི་བཅས་ཡོད།
ལྔ་ནི་དཀར་མེའི་མཆོད་འབུལ་གྱི་བྱེད་སྒོ་སྤེལ་བ།དགུང་མོའི་ཆུ་ཚོད༡༩པར་འཚོགས་པ།ཚོགས་ཡུལ་ནི་དྲན་གསོ་ཁང་གི་འདས་མཆོད་ཐང་ཆེན་དུ།ཞུགས་མཁན་མི་སྣ་ནི་སྤྱི་སྒྲུབ་འདས་མཆོད་འབུལ་བའི་མཛད་སྒོར་ཞུགས་མཁན་རྒྱལ་སྤྱིའི་གྲོགས་པོ་དང་ཞང་ཀང་དང་ཨའོ་མོན།ཐའེ་ཝན་བཅས་སྤུན་ཟླའི་འཐུས་མི།རིགས་འདྲ་མཉམ་གྱི་དྲན་གསོ་ཁང་གི་འཐུས་མི།ནན་ཅིན་གྲོང་ཁྱེར་གྱི་ལས་རིགས་ཁག་གི་མང་ཚོགས་ཀྱི་འཐུས་མི་བཅས་ཡོད།
དྲུག་ནི་རྒྱལ་ཡོངས་ཀྱི་རི་འགོག་དམག་འཁྲུག་བརྗོད་བྱ་གཙོ་བོའི་དྲན་གསོ་ཁང་དང་གྲོང་ཁྱེར་འགའ་ཞིག་གིས་དུས་མཉམ་དུ་དྲན་གསོའི་བྱེད་སྒོ་སྤེལ་བ།སྤྱི་སྒྲུབ་འདས་མཆོད་འབུལ་བའི་ཉིན་དེར་ཀྲུང་གོའི་དྲན་གསོ་ཁང་གི་ཆེད་ལས་ཨུ་ལྷན་གྱིས་སྣ་ཁྲིད་ནས་རྒྱལ་ཡོངས་ཀྱི་རི་འགོག་དམག་འཁྲུག་བརྗོད་བྱ་གཙོ་བོའི་དྲན་གསོ་ཁང་དུ་དྲན་གསོ་དང་མྱ་ངན་ཞུ་བའི་བྱེད་སྒོ་སྤེལ་བ།
པར་འདི་ནི༢༠༡༦ལོའི་ཟླ་བ༡༢པའི་ཚེས༦ཉིན།ནན་ཅིན་གྱི་དགེ་འོས་སློབ་གྲྭ་ཆེན་པོའི་རྒྱང་བསྒྲགས་པའི་ཁོངས་གཏོགས་ཀྱི་སློབ་མས་《རི་ཀླུང་དུས་ནམ་ཡང་བརྟན་པ།》དང《མེ་ཏོག་མཆིན་ཁ།》ཞེས་པའི་སྙན་ཚིག་སྒྲོག་སྦྱང་བྱས་པ།ཉིན་དེར་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་རྣམས་ལ་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་སྙན་ཚིག་སྒྲོག་སྦྱང་དང་དྲན་ཤེས་ཀྱི་སྒམ་ཆུང་འགྲེམ་སྟོན་བྱེད་སྒོ་སྤེལ་འགོ་ཚུགས་པའི་མཛད་སྒོ་ནན་ཅིན་དགེ་འོས་སློབ་གྲྭ་ཆེན་པོའི་སློབ་ཁུལ་དུ་སྤེལ་བ།
【གཞུང་ཕྱོགས་ཀྱིས་ལྗར་པན་ལ་བྱ་སྤྱོད་དངོས་ཀྱི་ཐོག་ནས་རང་སྐྱོན་རང་བརྟག་བྱེད་དགོས་པའི་སྐུལ་འདེད་བྱེད་པ་དང་དམངས་ཁྲོད་ཀྱིས་ཡང་བསྐྱར་ལྗར་པན་ལ་རང་ནོངས་ངོས་ལེན་གྱིས་བྱས་ཉེས་དག་ཐབས་བྱེད་དགོས་པའི་རེ་འབོད་བྱས།】
ཚེས༡༠ཉིན།ཀྲུང་གོར་བཙན་འཛུལ་བྱེད་མཁན་ལྗར་པན་གྱི་དམག་མིས་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་སྤུན་ཟླའི་དྲན་གསོ་ཁང་གི་རྐྱེན་ངན་སྲོག་ཤོར་འདས་པོ་རྣམས་ཀྱི་མིང་བྲིས་སའི་གྱང་ངོས་ཐོག་ཡང་བསྐྱར་རྐྱེན་ངན་སྲོག་ཤོར་འདས་པོ༡༡༠ཡི་མིང་བྲིས་པ།མིག་སྔར་སླེབས་དུས་གྱང་ངོས་དེའི་ཐོག༡༠༦༡༥ཡི་མིང་བྲིས་ཡོད།༢༠༠༧ལོར་དྲན་གསོ་ཁང་གསར་པ་སྒོ་ཕྱེ་བ་ནས་ད་བར་རྐྱེན་ངན་སྲོག་ཤོར་འདས་པོའི་མིང་ཐེངས་མ་ལྔ་སྣོན་ཡོད།
ནན་ཅིན་དུ་དམར་གསོད་ཆེན་པོ་བཏང་བ་དེས་ཀྲུང་གོའི་སྤུན་ཟླ་ཁྲི༣༠ལྷག་རྐྱེན་དབང་དུ་སྲོག་ཤོར་བ།མིག་སྔར།དྲན་གསོ་ཁང་གིས་དངོས་སུ་ཤེས་པའི་རྐྱེན་ངན་སྲོག་ཤོར་འདས་པོའི་མིང་ཁྲི༡.༥ལྷག་ཡོད།དེའི་ནང་ཁག་གཅིག་ཞིབ་བཤེར་ངོས་འཛིན་བྱེད་བཞིན་ཡོད།དེར་བརྟེན་ད་ལོ་གྱང་ངོས་ཐོག་ལ་བྲིས་མེད།སང་ལོ་ད་དུང་མཐར་མཐུད་ནས་རྐྱེན་ངན་སྲོག་ཤོར་འདས་པོའི་མིང་གྱང་ངོས་ཐོག་ལ་བྲི་རྒྱུའི་ལས་ཀ་ཡག་པོ་བསྒྲུབ་རྒྱུ་ཡིན་པ།
ཚེས༡༢ཉིན།ཀྲུང་གོའི་དམངས་ཁྲོད་ཀྱི་ལྗར་པན་ལ་གྱོང་གསབ་ལེན་མཁན་མཉམ་འབྲེལ་ལྷན་ཚོགས་ཀྱི་ཚོགས་གཙོ་ཐུང་ཙེང་གིས་ཀྲུང་གོའི་གསར་འགྱུར་དྲ་བའི(འཕྲིན་ཕྲན་གྱི་སྤྱི་དམངས་ཨང་གྲངས cns2012)གསར་འགོད་པར་བཤད་དོན།ཉེ་ཆར་མཉམ་འབྲེལ་ལྷན་ཚོགས་དེས་ལྗར་པན་གྱི་ཀྲུང་གོར་བཅའ་སྡོད་བྱེད་པའི་གཞུང་ཚབ་ཆེན་པོ་བརྒྱུད་ནས་ལྗར་པན་སྲིད་གཞུང་དང་ཨན་པེ་ཅིན་སན་ལ་ཡི་གེ་བསྐུར་ནས་ལྗར་པན་སྲིད་གཞུང་གིས་ལྗར་པན་དམག་མིས་དམར་གསོད་བཏང་བའི་ནན་ཅིན་གྱི་འདས་པོའི་རྣམ་ཤེས་དང་འཛམ་གླིང་དམག་ཆེན་གཉིས་པའི་དུས་རིམ་ལྗར་པན་དམག་གིས་བསད་པའི་ཀྲུང་གོའི་མི་ཡོད་ཚད།ལྗར་པན་གྱིས་བཙན་འཛུལ་བྱས་པའི་རྐྱེན་གྱིས་ཀྲུང་གོའི་མི་དམངས་ལ་སྡུག་བསྔལ་ཆེན་པོ་བཟོས་པར་རང་ནོངས་ངོས་ལེན་གྱིས་བྱས་ཉེས་དག་ཐབས་བྱེད་དགོས་པའི་རེ་བ་བཏོན་ཡོད།
ཐུང་ཙེང་གིས་ནན་གསུང་གནང་དོན།ལོ་རྒྱུས་ནི་དངོས་སུ་གནས་ཡོད་པས།འཛམ་གླིང་དམག་ཆེན་གཉིས་པའི་སྡུག་བསྔལ་ཆེན་པོ་ཐེབས་པའི་མི་རྣམས་ཀྱིས་བརྗེད་སྲིད་ཀྱི་མ་རེད།དམར་གསོད་ཐེབས་པའི་ནག་མེད་ཤི་ཤོར་བའི་རྣམ་ཤེས་རྣམས་ཀྱིས་བརྗེད་སྲིད་ཀྱི་མ་རེད།འཛམ་གླིང་ཐོག་ཞི་བདེ་ལ་དགའ་མཁན་རྣམས་ཀྱིས་ལྗར་པན་སྲིད་གཞུང་ཕྱོགས་གང་ལ་འགྲོ་བར་མིག་གདངས་ནས་ལྟ་གི་རེད།
༢༠༡༥ལོའི་ཟླ་བ༡༠པའི་ཚེས༩ཉིན།མཉམ་འབྲེལ་རྒྱལ་ཚོགས་ཀྱི་སློབ་གསོ་ཚན་རིག་རིག་གནས་ཀྱི་རྩ་འཛུགས་ཀྱིས《ནན་ཅིན་དུ་དམར་གསོད་ཆེན་པོ་བཏང་བའི་ཡིག་ཚགས།》ཚན་པ༡༡དེ་དངོས་སུ《འཛམ་གླིང་གི་དྲན་ཤེས་ཀྱི་མིང་ཐོའི》ཐོག་བཀོད་པ།
ཐུང་ཙེང་གིས་གསུངས་པར།ཀྲུང་གོའི་དྲན་ཤེས་ནས་འཛམ་གླིང་གི་དྲན་ཤེས་ནས་བཤད་ན།མིག་སྔར་ང་ཚོ་ཅུང་ཕྱི་སོང་ནའང་།འབད་བརྩོན་ལྷོད་མེད་བྱས་ན།མཐར་ལྗར་པན་སྲིད་གཞུང་ལ་ནན་ཅིན་དུ་དམར་གསོད་ཆེན་པོ་བཏང་བའི་ལོ་རྒྱུས་དེར་ལྟ་ལུགས་ཡང་དག་པ་འཛིན་འཇུག་ཐུབ་པའི་ཡིད་ཆེས་ཡོད།
ཀྲུང་གོའི་གཞུང་ཕྱོགས་ཀྱི་ལངས་ཕྱོགས་དེ་ནང་བཞིན་ཐད་ཀར་དང་མངོན་གསལ་ཡིན་པ།ཕྱི་འབྲེལ་པུའུ་ཡི་གཏམ་བཤད་པ་ལུའུ་ཁང་གིས་ཚེས༧ཉིནབཤད་པར།ཀྲུང་གོའི་ཕྱོགས་ཀྱིས་བལྟས་ན།རྒྱལ་སྤྱིའི་དྲང་བདེན་དང་འཛམ་གླིང་དམག་ཆེན་གཉིས་པའི་རྗེས་སུ་གཏན་འཁེལ་བྱས་པའི་རྒྱལ་སྤྱིའི་གོ་རིམ་སྲུང་སྐྱོང་བྱ་རྒྱུ་ནི་ཧ་ཅང་གལ་ཆེན་ཞིག་ཡིན།ལྗར་པན་ཕྱོགས་ཀྱིས་ལོ་རྒྱུས་ལ་རྣམ་འགྱུར་འཛིན་སྟངས་དག་བཅོས་དང་ལྗར་པན་དམག་རྒྱལ་རིང་ལུགས་ཀྱི་མིའི་རིགས་ལ་ངོ་རྒོལ་བྱས་པའི་ནག་ཉེས་ལ་ངོས་འཛིན་ཡང་དག་པ་ཞིག་བྱས་ཏེ་བྱ་སྤྱོད་དངོས་ཀྱི་ཐོག་ནས་ཀྲུང་གོ་འདུས་པའི་གླིང་ཆེན་ཨ་ཤེ་ཡ་ཡི་གནོད་སྐྱོན་ཐེབས་པའི་མི་དམངས་ཀྱི་ཡིད་ཆེས་ཐོབ་ཐབས་བྱ་རྒྱུ་དེ་ཧ་ཅང་གལ་ཆེན་ཡིན།
ལུའུ་ཁང་གིས་ནན་གསུང་གནང་དོན།གལ་ཏེ་ལྗར་པན་ཕྱོགས་ཀྱིས་རང་སྐྱོན་རང་བརྟག་གཏིང་ཟབ་དང་བསམ་པ་རྣམ་དག་གིས་དགོངས་སེལ་ཞུ་བསམས་ན།ནན་ཅིན་དུ་དམར་གསོད་ཆེན་པོ་བཏང་བའི་དྲན་གསོ་ཁང་ཡིན་ནའང་འདྲ།དགུ་པའི་བཅོ་བརྒྱད་དུས་འགྱུར་གྱི་དྲན་གསོ་ཁང་དང་ཡང་ན༧༣༡དམག་དཔུང་གི་ཤུལ་གནས་སོགས་ཀྲུང་གོའི་ཕྱོགས་ཀྱི་ཡུལ་ས་མང་པོ་ཞིག་ཁོ་ཚོར་མྱ་ངན་རྗེས་དྲན་ཞུ་འཇུག་ཆོག་གི་རེད།གླིང་ཆེན་ཨ་ཤེ་ཡ་ཁྱིམ་མཚེས་རྒྱལ་ཁབ་ལའང་དེ་འདྲའི་ཡུལ་ས་མང་པོས་ཀྱང་ལྗར་པན་དང་རྒྱལ་སྤྱིའི་སྤྱི་ཚོགས་ལ་དྲན་སྐུལ་བྱེད་ཀྱི་ཡོད་པས།འཛམ་གླིང་དམག་ཆེན་དུས་རིམ་གནོད་འཚེ་བཏང་མཁན་རྒྱལ་ཁབ་ཀྱིས་གནོད་འཚེ་ཐེབས་མཁན་རྒྱལ་ཁབ་ལ་བསགས་པའི་ནག་ཉེས་དེ་བརྗེད་མི་རུང་ལ་ལོ་རྒྱུས་དེ་བས་ཀྱང་ཧམ་བཅོས་རྒྱག་མི་ཆོག
པར་འདི་ནི་༢༠༡༦ལོའི་ཟླ་བ༡༢པའི་ཚེས༡༢ཉིན།རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་ཉིན་གསུམ་པ་ཚེས་གྲབས་ཡོད་པའི་སྐབས་སུ།༡༩༣༧ལོའི་ནན་ཅིན་སྲུང་སྐྱོང་དམག་འཐབ་ནང་ཞུགས་མྱོང་བའི་རི་འགོག་དམག་མི་རྒན་པ་དང་།ཀྲུང་གོར་བཙན་འཛུལ་བྱེད་མཁན་ལྗར་པན་གྱི་དམག་མིས་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་སྤུན་ཟླའི་ཁྱིམ་མི།ནན་ཅིན་གྱི༡༢༡༣དང་བླངས་པའི་མཉམ་འབྲེལ་ལྷན་ཚོགས་ཀྱི་དང་བླངས་པ་ཚོ་ནན་ཅིན་གྱི་ཀོང་ཧྭ་རྗེས་ཤུལ་གླིང་ཁར་ཡོང་ནས་འདི་ནར་སྔོན་ཆད་དམག་འཐབ་ཛ་དྲག་ཆེན་པོ་ལངས་མྱོང་བའི་གཡུལ་སར་ཞི་བདེ་ལོ་ཟླའི་ནང་གི་མྱ་ངན་ཞུ་བའི་ལུག་མིག་མེ་ཏོག་འབུལ་བ།(ཀྲུང་གོའི་གསར་འགྱུར་ཁང་གི་གསར་འགོད་པ་དབྱང་པོས་པར་བརྒྱབ།)
【གསར་འགྱུར་སྦྲེལ་བ།སྤྱི་སྒྲུབ་འདས་མཆོད་འབུལ་བའི་འབྱུང་ཁུངས།】
༡༠༣༧ལོའི་ཟླ་བ༡༢པའི་ཚེས༡༣ཉིན།ལྗར་པན་བཙན་འཛུལ་དམག་གིས་ནན་ཅིན་བཟུང་བ།དེ་རྗེས།ལྗར་པན་དམག་གིས་ནན་ཅིན་དང་ཉེ་འདབས་ཀྱི་ས་ཁུལ་ལ་ཉི་མ༤༠ལྷག་ཙམ་རིང་དམར་གསོད་བཏང་ནས་ལག་ལ་གོ་མཚོན་ཁབ་ཙམ་ཡང་མེད་པའི་མི་སེར་དང་གོ་མཚོན་མར་བཞག་པའི་དམག་མི་ཁྲི༣༠ལྷག་བསད་པས།ནན་ཅིན་དུ་དམར་གསོད་ཆེན་པོ་བཏང་བའི་དམར་གསོད་དོན་རྐྱེན་བཟོས་པ་རེད།༡༩༩༤ལོ་ནས་འགོ་ཚུགས་ཏེ་ཅང་སུའུ་ཞིང་ཆེན་དང་ནན་ཅིན་གྲོང་ཁྱེར་གྱིས་ལོ་རེའི་ཟླ་བ་༡༢པའི་ཚེས༡༣ཉིན་ལ་མྱ་ངན་ཞུ་བའི་མཛད་སྒོ་སྤེལ་བ།དེའི་ནང་ཞི་བདེའི་ཅོང་བརྡ་གཏོང་བ་དང་མེ་ཏོག་ཕྲེང་བ་འབུལ་བ་སོགས་འདུས་ཡོད།
༢༠༡༤ལོའི་ཟླ་བ༢པར།སྐབས་བཅུ་གཉིས་པའི་རྒྱལ་ཡོངས་མི་དམངས་འཐུས་མི་ཚོགས་ཆེན་གྱི་རྒྱུན་ལས་ཨུ་ཡོན་ལྷན་ཁང་གི་གྲོས་ཚོགས་ཐེངས་བདུན་པས་རྒྱལ་ཡོངས་མི་དམངས་འཐུས་མི་ཚོགས་ཆེན་གྱི་རྒྱུན་ལས་ཨུ་ཡོན་ལྷན་ཁང་གི་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་རྣམས་ལ་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་ཉིན་མོ་འཛུགས་རྒྱུའི་ཆོད་དོན་འཆར་ཟིན་ལ་ཞིབ་བཤེར་བྱས་ཏེ་མཐར་ལོ་དུས་ཀྱི་ཟླ་བ༡༢པའི་ ཚེས༡༣ཉིན་དེ་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་རྣམས་ལ་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་ཉིན་མོ་འཛུགས་པའི་གྲོས་ཐག་བཅད་པ།ཆོད་དོན་གྲོས་འཆམ་བྱུང་བ་དེས་ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་རྣམས་ལ་དྲན་གསོ་ཞུ་བ་དེ་རྒྱལ་ཁབ་ཀྱི་བྱ་སྤྱོད་དུ་འགྱུར་བ།
དེ་ལོའི་ཟླ་བ༡༢པའི་ ཚེས༡༣ཉིན།ནན་ཅིན་དུ་དམར་གསོད་ཆེན་པོ་བཏང་བའི་འདས་པོ་རྣམས་ལ་རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་མཛད་སྒོ་ཐེངས་དང་པོ་དེ་ནན་ཅིན་དུ་སྤེལ་བ།
༢༠༡༥ལོའི་ཟླ་བ༡༢པའི་ཚེས༡༣ཉིན།རྒྱལ་ཁབ་ཀྱིས་སྤྱི་སྒྲུབ་འདས་མཆོད་འབུལ་བའི་མཛད་སྒོ་ཡང་དུ་སྤེལ་བ།
གྲོགས་པོས་ཁ་པར་རྒྱག་ཡོང་ནས་ཧོ་ནན་ལ་འགྲོ་ཟེར།
ཐེངས་མ་རེ་རེ་བཞིན་གྲོང་ཁྱེར་གཅིག་ནས་གྱེས་མ་ཐག་ཡང་དུ་གྲོང་ཁྱེར་གཅིག་ལ་འགྲོ་བ་ན།དོན་དུ་བསྐྱར་ཟློས་བྱ་རྒྱུ་ནི་ཚང་མ་མྱོང་ཚོར་གཅིག་ཡིན་པ་སྟེ།རྒྱུན་ཆད་མེད་པར་སྤྲོ་སྣང་ཤར་བའི་གོ་རིམ་ནང་རིམ་བཞིན་རིམ་བཞིན་སེམས་མི་སྐྱིད་ནས་ཅི་ཞིག་ཤོར་བའི་མྱོང་ཚོར་ཞིག་ཡོད་འདུག རླངས་འཁོར་བཏང་ནས་སྐར་མ་བཅུ་ཡང་མ་རེད་པར་ང་སྐར་ཁུང་ཁར་ཐམ་མེ་ཐོམ་མེས་གཉིད་ལ་ཁུག་གྲབས་ཡོད་པའི་དུས་སུ།ངའི་བསམ་ཡུལ་ལས་འདས་པའི་མཛེས་ལྗོངས་ཤིག་མིག་མདུན་དུ་ཤར་བ།དེ་ནི་རྒྱ་ཆེ་ཞིང་མཐའ་ཡས་པའི་ས་ཞིང་རེད།
དབྱར་ཐོག་གྲོ་བསྡུས་རྗེས་ཀྱི་རྒྱ་ཆེ་ཞིང་མཐའ་ཡས་པའི་ས་ཞིང་ཐོག་མ་རྨོས་ལོ་ཏོག་སྙེ་ཚིགས་རྒྱས་ཤིང་མཐོན་པོར་སྐྱེ་བཞིན་པ།སྔོ་ཐིང་ཐིང་གི་ལོ་འདབ་ཉི་འོད་འོག་འོད་ཆིལ་ཆིལ་ཡིན་ཞིང་ཆར་ཟིམ་ནང་བཅུད་འཇིབ་ལེན་བྱེད་པ།ས་གཞི་ཆེན་པོ་དེ་ནི་ཀྲུང་གོར་ཆེས་སྔར་ཤོས་རྨོ་འདེབས་བྱས་པའི་ས་ཞིང་ཡིན་ཤག་རེད།འཛམ་བུ་གླིང་གི་ཐོག་ལའང་འདི་འདྲ་སྔོན་རྗེས་སུ་རྡོ་ཆས་དང་ལི་ཆས།ལྕགས་ཆས།ད་སང་རྡོ་སྣུམ་སྲེག་པའི་འཕྲུལ་འཁོར་གྱིས་རྨོ་འདེབས་བྱེད་པའི་ས་ཞིང་ནི་ཉུང་ཉུང་ཡིན་གྱི་རེད།ཀྲུང་གོའི་ལོ་རྒྱུས་དེབ་ཐེར་ལ་ལྟོས་དང་།དབུས་རྒྱུད་ས་གཞི་ཆེན་པོའི་ཐོག་དམག་འཁྲུག་གོད་ཆག་རྒྱུན་མི་ཆད་པའི་ཐོག་ཐན་ཞོད་གཅིག་རྗེས་གཉིས་མཐུད་ཡོང་བ།འོན་ཀྱང་ངའི་མིག་མདུན་དུ་དངོས་གནས་སྐྱེ་སྟོབས་ཀྱི་དཔལ་འབར་བའི་ས་གཞི་ཆེན་པོ་ཞིག་མངོན་པ།ས་གཞི་ཆེན་པོ་འདིར་ད་དུང་ས་བཅུད་གཤིན་པོ་གཏིང་ཟབ་ལྡན་པས་སྐྱེ་སྟོབས་དེ་འདྲ་བཟང་བའི་ལོ་ཏོག་སྐྱེ་ཞིང་མིའི་རིགས་ལ་ཟ་འབྲུ་འབུལ་བ།མཐའ་ཡས་ཀྱི་སྔོ་ལྗང་ལོ་འདབ་ལ་སྔར་བཞིན་སྐྱེ་སྟོབས་ཀྱི་དཔལ་རབ་ཏུ་འབར་བ།ས་ཞིང་བར་གྱི་ལྗོན་ཤིང་སྟར་ཕྲེང་གིས་འགྲོ་ལམ་དང་ཆུ་རྐའི་རྟགས་མཚོན་པ།དུས་མཚུངས་སུ་བབ་ཆགས་ལྡན་པའི་བྱང་ཕྱོགས་ཀྱི་སྡེ་ཚོ་རྣམས་ཀྱང་གཡོགས་སོང་།ངས་འདི་འདྲའི་སྣང་ཚུལ་ལ་དགའ་གི་ཡོད།འདི་ནི་མི་ལ་བློ་བདེ་སེམས་བདེ་བྱེད་འཇུག་པའི་སྣང་ཚུལ་ཞིག་རེད།
མུ་མཐའ་མེད་པའི་མ་རྨོས་ལོ་ཏོག་རྣམས་སྡོང་པོ་རིང་ཞིང་ཕྲ་བ།སྡོང་རྐང་གྲལ་འགྲིག་པོ་དང་རྩ་འབྲད་ས་འོག་ལ་ཕན་ཚུན་ཁྱབ་ཡོད་ཅིང་ལོ་མ་བར་འཕུར་འཕུར་གྱིས་ཉག་ཉོག་བཤད་པ་དང་ལྐོག་ལབ་རྒྱག་བཞིན་གདའ།དེ་ཚོས་ད་དུང་སྔོ་ལྗང་གི་རླབས་ཕྲེང་རེ་རེ་གྱུར་ནས་རླུང་དང་བསྟུན་ནས་རང་ཉིད་ཀྱི་དྲི་ཞིམ་རྒྱང་རིང་དུ་འཐུལ་བ།མྱུར་དུ་སྐྱོད་པའི་མྱུར་བགྲོད་གཞུང་ལམ་གྱི་འགྲམ་གཉིས་ལ།ངའི་མིག་ལམ་དུ་མཐོང་རྒྱུ་ཤ་སྟག་ནི་ མི་ལ་བློ་བདེ་སེམས་བདེ་བྱེད་འཇུག་པའི་སྣང་ཚུལ་དེ་རིགས་རེད།
མྱུར་བགྲོད་གཞུང་ལམ་གཞན་ཞིག་གི་ཐོག་ལ་སྐྱོད་དུས།མིག་ལམ་དུ་གསལ་བའི་ལམ་རྟགས་ཐོག་གྲོང་ཁྱེར་འགའ་ཞིག་གི་མིང་འགོད་འདུག གཞུང་ལམ་དེ་དག་གྲོང་གསེབ་ནས་བརྒྱུད་རུང་འབྲེལ་ཡུལ་ཚང་མ་ནི་གྲོང་ཁྱེར་ཆེན་པོ་དེ་ཚོ་རེད།ཡང་ན་གྲོང་ཁྱེར་གྱིས་གྲོང་གསེབ་ལ་སྤྲས་པའི་འཇིབ་བྱད་སྦུ་གུ་ཞིག་དང་འདྲ་བ།མ་རྩ་དང་ལག་རྩལ་གཉིས་ཀྱི་འཁོར་སྐྱོད་མ་ལག་ལ་དོན་དངོས་སུ་གནའ་ནས་ད་བར་ཆེས་རྩ་བའི་དངོས་པོའི་འདེབས་སྐྱོར་དེ་དག་ཡུད་ཙམ་ཡང་བྲལ་ཐབས་མེད་པ་རེད།འོན་ཀྱང་དེ་འདྲའི་ཐང་ཆེན་ཐོག་མ་མཐའ་ཡང་ངའི་ཚོར་སྣང་ནང་།གྲོང་ཁྱེར་དེ་དག་རྒྱང་རིང་ལ་ཡོད་སྣང་ཤར་བ།མིག་ལམ་དུ་རྒྱབ་ལ་ལྟ་བ་དང་མདུན་དུ་མཐོང་བ་ནི་སྔར་བཞིན་རྒྱུན་ཆགས་པའི་རྨོ་འདེབས་ས་ཞིང་རེད།
ངས་ཁ་རླངས་ཤིག་བརྒྱབ་ནས་རླངས་འཁོར་གྱི་སྐར་ཁུང་ཐོག་ལ་རྒྱ་ཡིག汉ཞིག་བྲིས་པ་ཡིན།
རྒྱ་ཡིག་འདྲ་གཟུགས་ཡི་གེ་དེ་དག་ལོ་སྟོང་ཕྲག་འགའ་ཞིག་གི་སྔོན་དུ་ས་གཞི་དེའི་ཐོག་ལོ་ཐོག་ནང་བཞིན་སྐྱེ་དར་ཡོང་བ།ངའི་ཀླད་པའི་ནང་དེ་དག་དེང་སང་གློག་ཀླད་ཡིག་མཛོད་ནང་གི་ཡིག་གཟུགས་འདྲ་པོ་མིན་པར་དེ་ཚོ་ཐོག་མ་དར་དུས་ཀྱི་ཡིག་གཟུགས་འདྲ་པོ་ཡིན་ཞིང་རུས་པར་བརྐོས་མ་ཐག་པའི་ཡིག་གཟུགས་འདྲ་པོ་དང་ལི་ཐོག་བརྐོས་མ་ཐག་པའི་ཡིག་གཟུགས་འདྲ་པོ་ཞིག་ཡིན།
འདི་ནི་གསོན་ཉམས་ལྡན་ལ་སྙིང་ཉེ་བའི་འདྲ་གཟུགས་ཡི་གེ་རེ་རེ་ཡིན།
རླངས་འཁོར་གྱི་སྐར་ཁུང་ཐོག་གི་ཡི་གེ་མི་གསལ་བར་གྱུར་སོང་།ངས་མུ་མཐུད་ནས་སེམས་ནང་ས་གཞི་ཆེན་པོ་འདིའི་ཐོག་དར་བའི་ཡི་གེ་དེ་དག་འབྲི་བ་ཡིན།
གྲོ་དང་ཁྲེ།ཀྭ།སོ་མ་ར་ཙ།སྲན་བཅས་ཀྱི་རྒྱ་ཡིག
དེ་ནས་ངས་ཡི་གེ་འདི་དག་ལ་གསོན་ཉམས་ལྡན་བཅུག་པའི་མི་མཐོང་བྱུང་།ཁྲོན་པ་ནས་ཆུ་ལེན་མཁན་གྱི་མི་དང་ཐོང་པས་ཞིང་རྨོ་མཁན་གྱི་མི།གཏུན་ཁུང་ནང་འབྲས་ཤུན་བགྲུད་མཁན་གྱི་མི་སོགས་རེད།
མིག་སྔར་གྱི་ས་གཞི་ཆེན་པོའི་ཐོག་གྲོ་སྡུད་པའི་དུས་ཚིགས་འདས་ཚར་བ།ལོ་བརྒྱ་ཕྲག་ཁ་ཤས་སྔོན་གཞི་ནས་ཀྲུང་གོའི་ས་གཞི་ཆེན་པོའི་ཐོག་འདེབས་འཛུགས་བྱེད་པའི་མ་རྨོས་ལོ་ཏོག་རྣམས་སྐྱེ་སྟོབས་ཆེན་པོས་འཚར་ལོངས་ཡོང་བཞིན་ཡོད་པ།སྐྱེ་སྟོབས་ཆེ་བའི་མ་རྨོས་ལོ་ཏོག་སྡོང་རྐང་འགོའི་ཟེའུ་འབྲུ་ཕོར་སྦོད་དམར་ལྡེམ་ལྡེམ་འཕྱང་བ།རླུང་དལ་བུ་ལྡང་དུས་མེ་ཏོག་གི་རྡུལ་བྲུལ་ནས་མཆན་ཁུག་ཏུ་སྐྱེས་པའི་མོ་རིགས་ཟེའུ་འབྲུའི་ཐོག་ལྷབ་ལྷེབ་ཏུ་འབབ་པ།ཟེའུ་འབྲུ་སྙིང་པོ་རྣམས་ཀྱིས་འདར་སིག་རྒྱག་བཞིན་མངལ་འཁོར་བ་དང་འཇམ་ཐིང་ཐིང་གི་དགའ་སྤྲོ་སྐྱེ་བ།དེ་ནས་ཉིན་རེ་བཞིན་འབྲུ་མིག་རྒྱས་ཤིང་གང་བར་གྱུར།དེ་ནས་སྟོན་རླུང་ལྡང་དུས་ས་ཞིང་དང་རི་ཐང་ནས་ཞིང་དུད་ཀྱི་འབྲུ་མཛོད་ཆུང་ཆུང་དུ་སླེབས་སོང་།
ང་ཚོ་ཧོའེ་ཡང་དུ་སླེབས་སོང་།ཧོའེ་ཡང་ལ་གཏོགས་པའི་ས་ཞིང་དང་རི་ཐང་མང་པོ་བརྒལ་བ་ནས་སོང་བ་ཡིན།མི་ལ་བློ་བདེ་སེམས་བདེ་བྱེད་འཇུག་པའི་ས་ཞིང་།ལོ་ཏོག་སྐྱེ་སྟོབས་ཆེན་པོས་འཚར་ལོངས་ཡོང་བའི་ས་ཞིང་།གནའ་ཉམས་ལྡན་ཞིང་གནོད་སྐྱོན་དང་གོད་ཁ་རྫོགས་རྫོགས་མེད་པ་ཐེབས་རུང་སྔར་བཞིན་ནུས་པ་འབུལ་བའི་ས་ཞིང་།ལས་སྣོན་ས་ཁུལ་དང་གསར་སྦོལ་ས་ཁུལ།གྲོང་ཁྱེར་དང་གྲོང་རྡལ་གསར་པ་བཅས་ཀྱིས་ད་དུང་ཐེར་ཚལ་སྦར་ཚལ་དུ་བཅད་མེད་པའི་ས་ཞིང་།
ཨ་མ་ནི་གླུ་དབྱངས་ལེན་མཁས་པ་ཞིག་ཡིན།
ཁྱིམ་མཚེས་སྡེ་ཚོའི་ཨ་ཁུས་དོན་དེ་བཤད་དུས།ང་ཧ་ལས་བྱུང་།སྔོན་ཆད་གཞོན་ནུ་ཤེས་ཡོན་ཅན་གྲོང་གསེབ་ཏུ་ཡོང་ནས་འཁྲབ་སྟོན་བྱེད་དུས།ང་ཁྱོད་ཀྱི་ཨ་མའི་འགྲམ་དུ་སྡོད་ཡོད།མོས་ལྐོག་ཏུ་གར་སྟེགས་ཐོག་གི་གཞོན་ནུ་ཤེས་ཡོན་ཅན་གྱིས་གླུ་ལེན་སྟངས་ལྟར་ག་ལེ་སྦྱོང་བ།སྒྲ་ཚད་དྭངས་ཞིང་གཞས་གདངས་གསལ་བ་དེ་ནི་ངས་ཚེ་འདིར་ཉན་མྱོང་བའི་གླུ་དབྱངས་ཆེས་ཡག་ཤོས་རེད།ཕངས་སེམས་སྐྱེ་འོས་པ་ནི་ཁྱོད་ཀྱི་ཨ་མ་གར་སྟེགས་ཐོག་གཏན་ནས་འགྲོ་མ་མྱོང་བ།མོས་ཀྱང་མི་མང་མདུན་དུ་གླུ་ལེན་རྒྱུར་མི་དགའ་བ།དེ་འདྲ་བྱས་ཏེ་སྐད་གདངས་ཡག་པོ་ཞིག་དེ་མོས་འདེབས་པའི་ལོ་ཏོག་ལྟར་ས་འོག་ལ་སྦས་སོང་ཞེས་ཨ་ཁུས་བཤད།
ཨ་མས་བླངས་པའི་གླུ་དབྱངས་དེ་ཅི་འདྲ་ཞིག་ཡིན་ནམ།དགའ་སྤྲོ་ཁེངས་པ་ཡིན་ནམ་སེམས་སྐྱོ་ཁེངས་པ་ཡིན།དྲན་ཤེས་ཚང་མ་འཁོར་འཁོར་བྱེད་དུས།གློ་བུར་དུ་ངའི་འདུ་ཤེས་ནང་ཨ་མས་གླུ་ལེན་པའི་དྲན་ཤེས་གཅིག་ཀྱང་མེད་འདུག།བུ་མོ་ང་ལ་བཤད་ན་དེ་ནི་ངོ་གནོང་ཞིང་ཅི་བྱ་གཏོལ་མེད་དུ་གྱུར་པ་ཞིག་རེད།
ཨ་མ་འཇམ་ཐིང་ངེར་སྡོད་རྒྱུར་དགའ་བ།ང་ཚོའི་ཁྱིམ་དེའང་འདུ་འཛི་ཆེ་བའི་སྡེ་ཚོ་ནས་འཇམ་ཐིང་ཐིང་ཞིག་རྩར་སྤོས།ཁང་པ་ནི་རྡོས་བརྩིགས་ཁང་པ་ཡིན།སྒོ་ར་རྒྱ་ཆེ་ལ་རྒུན་ཕུང་འགའ་ཞིག་བཙུགས་ཡོད།ནམ་དུས་ཟླ་བ་བརྒྱད་པ་ཚེས་དུས།སྨུག་མདོག་གི་རྒུན་འབྲུམ་ཡན་ལག་ལ་ཁྱུར་པོ་ཁྱུར་པོ་བཏགས་པ་ན།བྱ་ལག་ཆེ་བའི་ང་ཚོ་ནམ་རྒྱུན་རྐུབ་ཀྱག་ཆུང་ཆུང་ཐོག་ལངས་ནས་གྱེན་ལྟ་བྱེད་ཅིང་ཁ་ཡིས་ཐད་ཀར་ཆེ་ཞིང་དམར་བའི་རྒུན་འབྲུམ་བདམས་ནས་ཟ་བཞིན་ཡོད།སྒོ་རའི་ཐོག་ད་དུང་སྨི་གྲུ་བཞི་མ་བཅུ་ཙམ་གྱི་ཉི་ར་ཆུང་ཆུང་ཞིག་ཡོད།ཉི་ར་དེ་ཆུང་ཆུང་རེད་བསམ་སྣང་ཆུང་མ་བྱེད་དང་།དེའི་ཐོག་ནས་སྡེ་ཚོ་འོག་གི་གྲོང་རྡལ་ཆུང་ཆུང་ཧྲིལ་པོ་མ་ལུས་ཀུན་མཐོང་བྱེད་ཐུབ།ཚ་བ་ཆེ་དུས།ང་ཚོས་ད་དུང་དགོང་དྲོའི་ཟ་མ་ཟ་ས་དེ་ཉི་ར་ཆུང་ཆུང་དེར་བྱེད་ཀྱི་ཡོད།ཟ་མ་ཟ་ཞོར་ཡུལ་ལྗོངས་ལ་ལྟད་མོ་ལྟ་གི་ཆོག་པ།ཁང་པའི་ཕྱོགས་བཞི་ལ་སྲེའུ་ཤིང་དང་སྟར་ཀ་ཤིང་།ཚ་ལུ་མ་ཤིང་སོགས་གང་མང་བཙུགས་ཡོད།……འདི་ན་འཚོ་བ་སྐྱེལ་བ་ནི་འབྲས་ཤིང་ལྡུམ་རའི་ནང་འཚོ་བ་སྐྱེལ་བ་ནང་བཞིན་དུས་ཚིགས་གང་ལ་ཤིང་ཐོག་གསར་པ་ཟ་རྒྱུ་རག་པ།
ཁྱིམ་འདི་ལ་དགའ་ཞེན་ཆེན་པོ་ཡོད་པས།ཡུད་ཙམ་ཡང་གྱེས་འདོད་མེད།འོན་ཀྱང་ཁང་པ་མདུན་རྒྱབ་ཀྱི་འབྲས་ཤིང་ལ་མེ་ཏོག་བཞད་ཅིང་འབྲས་བུ་བཏགས་པ་དང་ཤིང་ལོ་གྲུགས་ཤིང་རྩ་འདྲད་རྒྱས་པ་དང་བཅས།དུས་ཚོད་ཀྱིས་བྱ་བ་མང་པོ་ཞིག་འཕོ་འགྱུར་གཏོང་གི་ཡོད།ང་ཚོ་གཅེན་གཅུང་གསུམ་ཡང་ཁུར་མོང་མེ་ཏོག་བཞིན་གང་སར་འཐོར་ནས་རང་རང་གི་འཚོ་བའི་ཆེད་དུ་གང་སར་རྒྱུ་ཞིང་མཐར་ཁྱིམ་དང་བྲལ་ནས་ཕྱིར་སོང་།ཁྱིམ་ལ་ཨ་མ་དང་ད་དུང་ལོ་རེ་བཞིན་མེ་ཏོག་བཞད་ཅིང་འབྲས་བུ་བཏགས་པའི་འབྲས་ཤིང་ལྡུམ་ར་མ་གཏོགས་ལུས་མེད།
ཨ་མས་རྒྱང་རིང་གི་ཁྱོད་ཚོ་དྲན་པ་ཕུད།ཁོང་ཁེར་རྐྱང་ཡིན་སྣང་མི་འདུག་ཅེས་བཤད།
མི་ཚེའི་འཚོ་བ་ནི་ཤོག་བུ་དཀར་པོ་ཞིག་དང་འདྲ།མི་ཚང་མས་ཤོག་བུ་དེའི་ཐོག་རང་ཉིད་ཚེ་གང་གི་རི་མོ་ཞིག་འབྲི་གི་ཡོད།འགའ་ཞིག་ཨ་ལ་པ་ལ་དང་འགའ་ཞིག་ཚུལ་དང་ལྡན་པ།ངས་བསམ་ཚོད་བྱེད་ཐུབ་རྒྱུ་ནི་ཨ་མས་རི་མོ་འབྲི་བསམ་རྒྱུའི་འཚོ་བ་ནི་སྟབས་བདེ་དང་བརྟན་བརླིང་ཡིན་པའི་རླབས་ཕྲེང་གཟུགས་ལྟ་བུའི་རི་མོ་ཞིག་ཡིན།རླབས་ཕྲེང་གཟུགས་ལྟ་བུའི་རི་མོའི་མགོ་དང་མཇུག་ཚང་མ་ནི་ཁོང་གི་ལུས་འགྲམ་གྱི་ས་ཞིང་དང་འབྲེལ་བ་ཡོད།
སྤྱི་ཚོགས་འཕེལ་རྒྱས་འགྲོ་བའི་གོམ་སྟབས་ཀྱི་རྐྱེན་གྱིས།ཞིང་སྡེའི་ནང་གི་མི་མང་པོ་ཞིག་ས་ཞིང་དོར་ནས་ཕྱིར་ཞོར་ལས་འཚོལ་སར་ཕྱིན་པས།ས་ཞིང་མང་པོ་ཞིག་རྒོད་ནས་བཞག་པ།ཨ་མས་ལས་མཚམས་མི་བཞག་པར།སྡེ་ཚོའི་ས་ཞིང་མང་པོར་རྩྭ་ཡན་ས་རྒྱས་གནམ་རྒྱས་སྐྱེས་པར་མཐོང་བས།ཁོང་དེ་བས་བག་ཡངས་པོར་གྱུར་ཏེ་རང་ཁྱིམ་གྱི་ས་ཞིང་ལ་ལེགས་སྐྱོང་བྱེད།དགུན་ཁར།ཨ་མའི་ལག་པ་གཉིས་ས་གྲང་མོའི་ནང་ས་རྐོ་རྡོ་ལེན་བྱས་སྟབས་སེར་ཀ་གས་པ།གས་སྲུབས་ནས་ནམ་རྒྱུན་ཁྲག་རིལ་ཡོང་བ།ལག་པ་གཉིས་ཁྲག་དང་འཇིམ་པ་ཧྲལ་ཧྲལ་ཡིན་པས་ལག་པ་འཚོ་སྐྱོང་བྱུག་རྫས་ཡག་པོ་ཅི་འདྲ་སྤྱོད་རུང་ཐབས་མེད་པ།དེ་དག་མཐོང་རྗེས་ང་ཚོ་གཅེན་གཅུང་ཚོས་དབུ་སྐྲ་དཀར་པོར་གྱུར་པའི་ཨ་མར་ས་ཞིང་བསྐྱུར་ནས་ང་ཚོའི་ལུས་འགྲམ་ལ་འཚོ་བ་སྐྱེལ་བར་ཤོག་ཅེས་ཐེངས་མང་པོ་བཤད་རུང་ཁོང་གིས་ཁས་མི་བླངས།དེའི་རྒྱུ་མཚན་ནི་ཁོང་གི་རྩ་བ་དེ་ས་གཞི་དེར་ཟུག་ཡོད་པའི་རྐྱེན་གྱིས་རེད།ས་གཞི་དེ་དང་བྲལ་སོང་ན།ཁོང་གི་རྩ་བ་བཀོག་པ་དང་ཁྱད་མེད་རེད།
རྒྱང་རིང་དུ་ཡོད་པའི་ངས་དུས་རྟག་ཏུ་ཨ་མའི་སྐུ་ཁམས་ལ་སེམས་ཁྲལ་བྱེད་ཀྱི་ཡོད།གཉིད་ལམ་ནམ་རྨི་ན།གཉིད་ལམ་ནང་ཨ་མའི་གཟུགས་བརྙན་ཡོད་ཅིང་སྐབས་འགར་སྣང་བ་སྐྱིད་པོ་ཡིན་པ་དང་སྐབས་འགར་ཨ་མ་འགྱེལ་བའམ་ནད་ན་བར་རྨིས།དེ་འདྲ་སེམས་ཁྲལ་བྱས་སྟབས།ངའི་འཚོ་བ་དེ་རྙོག་དྲ་ལུང་པ་གང་དུ་གྱུར།དེ་ནས་ཆར་པ་འབབ་པའི་མཚན་མོ་ཞིག་ལ།ངས་ཡི་གེ་རྫུན་མ་ཞིག་བྲིས་ཏེ་ཨ་མར་སྐུར་བ་ཡིན།ནང་དོན་ནི་ངའི་ལས་ཀ་གང་འདྲ་བདེ་བླག་མིན་ཞིང་འཚོ་བའི་ཐད་རང་དོན་རང་སྒྲུབ་གང་འདྲ་བྱེད་དཀའ་བ་སོགས་རེད།གཅིག་བྱས་ན་ང་ངོ་མ་སྒེར་སེམས་ཆེ་བ་འདྲ།རང་ཉིད་བློ་བདེ་མོ་ཡོང་ཆེད།སེམས་ཤུགས་ཡོད་ཚད་བཏོན་ནས་ཨ་མ་རང་ཉིད་ཀྱི་འགྲམ་དུ་བསུ་ཐབས་བྱེད།
ངས་ལས་ཀ་སྒྲུབ་ས་དེ་རྫོང་གྲོང་ཁུལ་དང་ཅུང་རིང་ཞིང་ཁ་པར་དང་དྲ་བ་མེད་པ་ཕུད།དོན་དངོས་སུ་འཇིག་རྟེན་དང་བྲལ་བའི་བདེ་བ་ཅན་གྱི་ཞིང་ཁམས་འདྲ་པོ་ཞིག་ཡོད།
བསྐུར་བའི་ཡི་གེས་གོ་ཆོད་རྒྱུར་ངས་རེ་བ་ཆེན་པོ་བྱེད་ཀྱི་མེད།ས་ཞིང་དེ་ཨ་མར་བཤད་ན་གལ་ཆེན་པོ་ཡིན་པ་ངས་ཤེས་ཀྱི་ཡོད།
ཡིན་ནའང་ངས་ཡི་གེ་བསྐུར་ནས་གཟའ་འཁོར་གཉིས་པར་ཨ་མ་སླེབས་བྱུང་།ཐལ་བ་འཚུབ་འཚུབ་ཀྱིས་སློབ་གྲྭའི་སྒོ་ཁར་ལངས་པའི་ཨ་མ་མཐོང་དུས།ང་ཧ་ལས་ནས་ཅི་ལས་དགོས་མི་ཤེས་པར་གྱུར་སོང་།ཨ་མ་ནི་ཐེངས་དང་པོར་མཐོ་སྒང་དུ་ཡོང་བ་ཡིན།ཁོང་ས་ཁ་མཐོ་བའི་གངས་རི་དང་མཐའ་ཡས་ཀྱི་རྩྭ་ཐང་རེ་རེ་བཞིན་བརྒལ་ནས་ཡོང་དུས་ཀྱི་གནས་ཚུལ་ཅི་འདྲ་ཡིན་པ་ངས་བསམ་ཚོད་བྱེད་ཐབས་མི་འདུག་ལ།ཨ་མ་རང་ཁེར་རྐྱང་ཆར་པ་འབེལ་བའི་དུས་ཚིགས་འདིར་བོགས་བླངས་རླངས་འཁོར་ནང་བསྡད་དེ་རྫོང་གྲོང་ཁུལ་དང་སྤྱི་ལེ༡༠༨རྒྱང་བའི་མཐའ་འཁོབ་ཀྱི་སློབ་གྲྭར་གང་འདྲ་བྱས་ཏེ་ཡོང་བའང་ངས་བསམ་ཚོད་བྱེད་ཐབས་མི་འདུག།འོན་ཀྱང་ངས་བསམ་ཚོད་བྱེད་ཐུབ་རྒྱུ་ནི་ལམ་རྒྱུད་དུ་ཨ་མའི་སེམས་ནང་ལ་ཁོང་དགའ་པོ་ཡོད་པའི་མཐོ་སྒང་གི་མཛེས་ལྗོངས་སྤུ་ཙམ་ཡང་བཞག་མེད་པ་ཐག་གིས་ཆོད།
དེའི་སྐབས་སུ་ངས་རང་ཉིད་ནི་ཉེས་པ་ཅན་ཞིག་ཡིན་ཞིང་རང་གིས་རང་ལ་བསམ་ཤེས་བྱེད་དཀའ་བའི་ནོར་འཁྲུལ་ཞིག་ཤོར་བ་བསམ་གྱི་འདུག།དེའི་དུས་སུ་ངས་ཀྱང་ཨ་མའི་སེམས་ནང་ཆེས་གལ་ཆེ་བའི་བྱ་བ་དེ་བུ་མོ་ཡིན་ཞིང་དེའི་རྗེས་ལ་གཞི་ནས་ཁོང་གི་ས་ཞིང་ཡིན་པ་དེ་ཤེས་བྱུང་།
ཨ་མ་དང་ང་གཉིས་མཉམ་དུ་རྒྱང་རིང་གི་མཐོ་སྒང་ལ་ལོ་གཉིས་བསྡད་པ་ཡིན།རྗེས་སུ་སྟབས་ལེགས་པར་ང་ཕ་ཡུལ་དུ་ལས་སྤོ་བྱས་པ་ཡིན།དེ་ནས་ཨ་མ་ཡང་དུ་ས་གཞི་དེའི་ཐོག་ཕྱིར་ལོག་པ་དང་སྟོན་དུས་ཤིང་ཐོག་དང་རྒུན་འབྲུམ་ཁྱུར་པོ་ཁྱུར་པོས་གང་བའི་ཁང་རྒན་ལ་ལོག་སོང་། ཨ་མ་ང་དང་མཉམ་དུ་སྡོད་འདོད་མེད་པར་ཁོང་གིས་བཤད་པར།ཁ་ཐུར་ཞིག་མང་ན་དངུལ་སྤྱོད་ས་ཞིག་མང་བས།ཁོང་ཁྱིམ་དུ་ལོག་ནས་ཚལ་ཞིང་ལ་ཚལ་འདེབས་པ་དང་འབྲས་ཤིང་ལྡུམ་རར་ལྟ་སྐྱོང་ཡག་པོ་བྱས་ན།ང་ལ་ཚལ་གསར་པ་ཟ་རྒྱུ་ཡོད་པར་མ་ཟད།ད་དུང་དངུལ་རྩག་རྩིག་ཀྱང་རག་ནས་ནམ་རྒྱུན་གྱི་སྤྱོད་སྒོ་ལ་ཁ་གསབ་བྱེད་ཆོག་གི་རེད་ཟེར།
ཐེངས་འདིར་ངས་ཨ་མར་བཀག་འགོག་མ་བྱས།ཨ་མའི་སེམས་དེ་ས་གཞི་དེར་ཟུག་ཡོད་པ་ངས་གསལ་པོར་ཤེས་ཀྱི་ཡོད།གལ་ཏེ་ཨུ་ཚུགས་བྱས་ན།ཁོང་ལ་སེམས་སྐྱོ་བྱེད་འཇུག་གི་རེད།
ལས་ཀ་སྒྲུབ་ས་དེ་ཁྱིམ་དང་སྤྱི་ལེ༣༠རྒྱང་བ།ངས་ཉིན་རེར་ཁ་པར་ཐོག་ནས་ཨ་མར་ཅི་ལས་བཞིན་ཡོད་ཅེས་དྲི་བ་དང་གཟའ་འཁོར་རེར་ཁྱིམ་དུ་ལོག་ནས་ཁོང་ལྟ་སར་སོང་བ་ཡིན།ཁྱིམ་དུ་ལོག་དུས་ཨ་མས་རྟག་པར་ངའི་ལས་དོན་ཐོག་གི་བྱ་བ་ཅི་འདྲ་ཡིན་པ་འདྲི་བ་དང་དེ་ནས་གསུང་ཚིག་ནན་ཞིང་ཐུགས་ཁུར་ཆེ་བའི་སྒོ་ནས་ང་ལ་ལས་གྲོགས་ཚོ་དང་འབྲེལ་བ་ཡག་པོ་བྱེད་དགོས་པ་དང་རང་གིས་ཐུབ་པའི་ལས་ཀ་དེ་མང་ཙམ་སྒྲུབ་དགོས་ཞེས་ཁ་བརྡ་བསླབ་བྱ་བྱས།ཨ་མས་ལོ་རིམ་དང་པོའི་སློབ་སྦྱོང་ལས་བྱས་མ་མྱོང་།ཡིན་ནའང་ཡ་མཚན་པ་ནི་ཡི་གེ་འབྲི་མི་ཤེས་པ་མ་གཏོགས།ཡི་གེ་མང་པོ་ཞིག་ཁོང་གིས་ངོ་ཤེས་ཀྱི་འདུག།ལས་ཀའི་རྐྱེན་གྱིས།ངས་ནམ་རྒྱུན་དཔེ་ཆ་འགའ་ཞིག་ཁྱིམ་དུ་ཁྱེར་ཡོང་ནས་ཁོམ་དུས་རྒུན་ཁྲི་འོག་ལ་དཔེ་ཆ་ལྟ་བ་ཡིན།ངས་དཔེ་ཆ་ལྟ་དུས་ཨ་མས་ཀྱང་དཔེ་ཆ་ལྟ་བ།ཨ་མས་ཁུལ་ནང་གི་རྩོམ་པ་པོས་བརྩམས་པའི་དཔེ་ཆ་ལྟ་རྒྱུར་དགའ་བ།དུས་ཡུན་རིང་པ་ན།ཇི་མི་སྙམ་པ་ད་དུང་ཁུལ་ནང་གི་ཉམས་མྱོང་ཆེ་བའི་རྩོམ་པ་པོ་ཞིག་གི་དཔེ་ཆར་དད་གུས་བྱེད་སོང་།རྒྱུ་མཚན་ནི་ཧ་ཅང་སྟབས་བདེ་རེད།ཨ་མ་ས་དེར་འགྲོ་མྱོང་བ་དང་རྩོམ་པ་པོས་བྲིས་པའི་འབྱུང་རྐྱེན་དེད་ཁུངས་ཀྱི་ནང་དོན་ཕལ་ཆེར་ས་ཁུལ་དེ་ནས་ཡོང་བ་ཡིན་ཞིང་ཨ་མ་ནི་སྔར་སོང་རྗེས་དྲན་བྱེད་མཁན་ཞིག་ཡིན་པ་རེད།
ཁྱིམ་ནང་གི་ཟ་མ་ཧ་ཅང་ཞིམ་པོ་རེད།དེ་ནི་ཞིང་སྡེར་མེ་བུད་ནས་ཟ་མ་བཟོ་བ་ཡིན་པས་མ་ཟད། དེ་ལས་དེ་ནི་ང་དང་ཨ་མ་མཉམ་འཛོམས་ཀྱི་ཉིན་ཡིན་པའི་རྐྱེན་གྱིས་རེད།ཨ་མས་ཟས་ཞིམ་པོ་ཡོད་ན་བཞག་ནས་ང་ཁྱིམ་དུ་འགྲོ་དུས་མཉམ་དུ་ཟ་བ།ཁོང་གིས་མཉམ་དུ་ཟ་དུས་ད་གཟོད་ཟས་ཞིམ་པོ་ཡིན་པ་ཤེས་འདུག་ཅེས་བཤད།གསོལ་ལྕོག་ཐོག་ཨ་མས་རྒྱུན་མི་ཆད་པར་ངའི་ཕོར་པའི་ནང་ཚལ་བཞག་ཅིང་རང་ཉིད་ཀྱིས་སྐད་ཆ་བཤད་རྐྱང་བྱས་ཏེ་སྡོད།ནམ་དུས་ཨ་མའི་ཁ་ནི་སྒོ་ལ་ཨ་ཤིང་རྒྱག་པ་བཞིན་སྐད་ཆ་བཤད་ས་མེད།སྐབས་འདིར་སྐད་ཆའི་གླེང་གཞི་ཕུན་སུམ་ཚོགས་པོ་ཡིན་ལ་མགོ་མཇུག་དང་གོ་རིམ་མེད་པའང་ཡིན།བྱ་བ་འགའ་ཞིག་ཨ་མས་ང་ལ་ཐེངས་མང་བཤད་མྱོང་རུང་སྔར་བཞིན་ཨ་བཤད་ཡང་བཤད་བྱེད་ཀྱི་ཡོད།ངས་སུན་སྣང་སྐྱེ་བ་མི་བྱེད་རུང་མང་ཆེ་བ་ནི་སྐྱོ་སྡུག་རེད།དུས་ཚོད་ཀྱིས་ཨ་མའི་ན་གཞོན་གྱི་ཞལ་རས་བསྒྱུར་ལ་དྲན་ཤེས་ཀྱི་དབང་རྩའང་རིམ་བཞིན་རིམ་བཞིན་ཉམས་འཇུག་སོང་།འཇམ་ཐིང་ངེར་གྱིས་ཨ་མའི་སྐད་ཆ་ཉན་ཞིང་རང་གིས་སྐད་ཆ་ཚིག་གཅིག་མི་བཤད་ནའང་སེམས་ནང་བདེ་སྐྱིད་ཀྱི་ཚོར་སྣང་རང་ཤུགས་སུ་སྐྱེ་བ།
ཁྱིམ་ལ་མལ་ཁྲི་ཆེན་པོ་ཞིག་ཡོད།སྔོན་མ་དེར་མཐོ་དམན་ཅན་གྱི་མལ་ཁྲི་ཟེར།མི་ཉལ་དུས་མཐོ་ས་ཕྱོགས་ལ་སྔས་མགོ་བྱས་པས་ན།དབུགས་གཏོང་ལེན་དང་ཟས་འཇུ་རྒྱུ་ཚང་མ་བདེ་བླག་ཡིན་པ།མལ་ཁྲི་དེ་སྔོ་སྐྱ་མདོག་ཡིན་ཞིང་ལོ་རབས་རིང་བའི་རྐྱེན་གྱིས།ཐོག་ལ་བྱུག་པའི་ཚོན་རྩི་རིམ་བཞིན་གོག་རྗེས་ཤིང་ཆ་མ་གཞིའི་ཁ་མདོག་བུད་པ།
མལ་ཁྲི་འདི་ནི་ཨ་མའི་མལ་ཁྲི་ཡིན་ལ་ངའི་མལ་ཁྲིའང་ཡིན།ཁྱིམ་དུ་ང་ལ་རང་ཉིད་ཁེར་རྐྱང་གི་ཁང་མིག་གཅིག་ཡོད།ཁང་པའི་སྒྲིག་བཀོད་ཐུན་མོང་མ་ཡིན་པ་ཞིག་ཡིན།འོན་ཀྱང་སྐབས་འགར་གད་བདར་གཙང་སྦྲ་བྱེད་པ་མ་གཏོགས།ང་རང་ཉིད་ཀྱི་ཁང་པའི་ནང་སྡོད་རྒྱུ་ཉུང་བ།ང་བུ་མོ་ཆེན་པོར་སྐྱེས་ཚར་ནའང་ཨ་མ་དང་མཉམ་དུ་ཉལ་རྒྱུར་དགའ།བུ་མོ་དེ་འདྲ་ཆེན་པོ་རེད་ནའང་ད་དུང་ཨ་མ་དང་མཉམ་དུ་ཉལ་མཁན་སུ་ཡོད་ཅེས་ཨ་མས་སྐབས་འགར་ང་ལ་སྐྱོན་འཛུགས་བྱས།བུ་མོ་ཆེན་པོར་སྐྱེས་ཚར་རྗེས་ཨ་མ་དང་མཉམ་དུ་ཉལ་མི་ཆོག་ཟེར་མཁན་སུ་རེད་ཅེས་ངས་ཨ་མར་ལྡོག་འདྲི་བྱས།ཨ་མས་མགོ་གཡུག་གཡུག་བྱས་ཏེ་བྱ་ཐབས་བྲལ་བའི་ངང་ནས་ང་ལ་ཁྱོད་ནམ་ཙམ་བསམ་བློ་ཟིན་པར་འགྱུར་གྱི་རེད་ཟེར།
དྲོ་སྐྱིད་ལྡན་པའི་ཨ་མའི་རུམ་ནང་སེམས་ཆགས་པ་མ་གཏོགས།དོན་དུ་ང་ནི་ཆེན་པོར་སྐྱེས་ཚར་བ།ཉལ་དུས་ཨ་མས་ངའི་ལག་པར་བྱིལ་བྱིལ་བྱ་རྒྱུར་དགའ་བ།སྐབས་འགར་ཁོང་གི་ཤ་དྲེག་ཅན་གྱི་ལག་པས་ང་ལ་བྱིལ་བྱིལ་བྱེད་དུས་ཚ་པོ་ཡོད་པ་དེ་ནི་ཕྱི་པགས་མ་ཟད།སེམས་གཏིང་ནས་ན་བ་ཞིག་རེད།ཨ་མས་ང་ལ་བྱིལ་བྱིལ་བྱས་ཏེ་ང་ཤ་རྒྱགས་ཡོད་མེད་ལྟ་གི་ཡོད།ཁོང་གི་རེ་འདོད་ནི་ང་ཤ་རྒྱགས་པར་སྐྱེ་ན་བསམ།གཉིད་ལམ་ཐེངས་འགའ་ཞིག་ལ་ང་ཤ་རྒྱགས་པར་སྐྱེ་བ་རྨིས་ཞེས་ཁོང་གིས་བཤད།དེའི་དགའ་སྤྲོ་དེས་ཁོང་གིས་ཉིན་འགའི་ཞིང་ལས་བཞག་ནའང་འགྱོད་པ་མེད།
ཡང་དུ་ལས་ཀར་འགྲོ་བའི་དུས་ཚོད་ལ་སླེབས་སོང་།ཨ་མ་སྔ་མོ་ནས་ཡར་ལངས་ཏེ་ང་ལ་ཞོགས་ཟས་གྲ་སྒྲིག་བྱས།ངས་ཞོགས་ཟས་ཟ་དུས།ཁོང་གིས་ཡང་བྲེལ་འཚུབ་ཀྱིས་ང་ལ་ཤིང་ཐོག་དང་སྔོ་ཚལ་ཁུར་རྒྱུ་བཟོ།ནམ་ཡིན་ན་ང་ཁྱིམ་དུ་ལོག་དུས་ཀྱི་ཁུག་མ་སྟོང་པ་དེ་ལས་ཀར་འགྲོ་དུས་བྱུར་བུར་གང་བར་གྱུར།དབྱར་དགུན་སྟོན་དཔྱིད་མེད་པར་ཨ་མས་ནམ་དུས་ལམ་ཁར་ང་དང་མཉམ་དུ་རླངས་འཁོར་སྒུག་གི་ཡོད།དེ་ནས་ཁ་གྱེས་པ་དེ་རིམ་བཞིན་རྒྱུན་ལྡན་དུ་གྱུར།ཨ་མས་སྒོ་ཁར་ང་མིག་སྐྱེལ་བྱེད་པའི་གཟུགས་བརྙན་དེ་རླངས་འཁོར་གྱི་རྒྱབ་ལྟས་ཤེལ་སྒོ་ནས་རིམ་བཞིན་རིམ་བཞིན་ཆུང་ངུ་རུ་གྱུར།.......
ཁ་གྱེས་དུས།ངས་ཡང་བསྐྱར་ཨ་མར་ཕྱིར་ལྟ་བྱེད་ཀྱི་མེད།དེ་ནི་ངས་ངའི་མིག་ལམ་རབ་རིབ་ཀྱིས་རིམ་བཞིན་རིམ་བཞིན་ཆུང་ངུ་རུ་འགྱུར་བའི་ཨ་མའི་གཟུགས་བརྙན་མཐོང་མི་ཐུབ་པར་སྐྲག་གི་ཡོད།
ད་ལྟར།ངས་ངའི་དྲན་པའི་ནང་ཨ་མས་བླངས་པའི་གླུ་དབྱངས་གཅིག་ཀྱང་མེད་པ་གང་ཡིན་པ་གཞི་ནས་ཤེས་བྱུང་། ཨ་མས་མཛེས་ཉམས་ལྡན་པའི་གླུ་དབྱངས་དེ་སེམས་གཏིང་ལ་སྦས་པ་མ་གཏོགས།ཁ་ཐོག་ནས་གླུ་ལེན་གྱི་མེད་པས་རེད།
ཨ་མའི་གླུ་དབྱངས་ནི་དུས་ཚོད་རིང་པོའི་ནང་དིམ་བསགས་ཐེབས་པ་ཞིག་ཡིན།དེ་ནི་བུ་མོ་དང་ས་ཞིང་ལ་འབུལ་བའི་གླུ་དབྱངས་ཡིན་ཞིང་གླུ་སྒྲ་བབ་ཆགས་ལྡན་ལ་སྙན་འཇེབས་ལྡན་པ་ཞིག་ཡིན།
་གཉེན་སྒྲིག་བྱས་དུས། ལོ་བཅུ་དགུ་ལས་ལོན་མེད་ལ། ལོ་ཉེ་གཅིག་གི་སྐབས་ལ། ཨ་ཅའོ་སྐྱེས་པ། ཡང་ལོ་ཉེ་གསུམ་གྱི་ལོ་དེར། ཨ་ཚའེ་སྐྱེས་བྱུང་། སྐབས་དེའི་ཁོ་བོ་ནི་རྟ་རྒོད་ཞིག་དང་འདྲ་ལ། སྒ་སྟན་སྲབ་ཀྱི་རྡོག་ཁྲེས་འདི་ཚོ་ག་ན་བཟོད་མི་ཐུབ་མོད། ཐར་མི་ཐུབ་པ་ཡང་ཤེས་གསལ་ཡིན། འོན་ཀྱང་རྟག་པར་རང་བྱུང་གིས་ཐར་ཨེ་ཐུབ་བྱས།
ང་ཕྱིར་དྲན་བྱེད་སྐབས། དེ་དུས་ཀྱི་འཚོ་བས་གཅེས་ཕྲུག་གཉིས་ལ་དཀའ་སྡུག་གྲང་མེད་སྤྲོད་སོང་། དངོས་གནས་དགོངས་པ་དཀའ་བས་སྤྱོད་ངན་ཁོ་བོས་བསྒྲུབས་སོང་། སྐབས་དེར་ཨ་ཅའོ་ལོ་གཉིས་དང་ཕྱེད་ཙམ་ལས་མེད་པ། ངེད་རྣམས་ཧང་ཀྲོང་གི་སློབ་གྲྭ་ན་སྡོད་འདུག ཅི་ཡིན་མི་ཤེས་པ་ནི། བྱིས་ཆུང་འདི་འོ་དོད་ལ་ཤིན་ཏུ་དགའ་ཤིང་མི་རྒྱུས་མེད་ལའང་ཧ་ཅང་སྐྲག་བ། ཨ་མ་མི་མཐོང་བ་ཙམ་གྱིས་ཡང་ན་མགྲོན་པོ་སླེབས་ཡོང་བ་ཙམ་གྱིས་འོ་དོད་ཆེན་པོ་བྱེད་ཡོང་། སློབ་གྲྭར་མི་མང་པོ་སྡོད་ཡོད་པས། གཞན་རྣམས་ལ་སུན་པོ་བྱེད་མི་རུང་བ། མགྲོན་པོའང་རྒྱུན་དུ་ཡོད་ངེས་རེད། ཁོ་བོར་ཅི་བྱེད་འདི་བྱེད་མེད་སོང་། ཐེངས་ཤིག་ལ། ངས་ཆུང་མ་ཕྱི་རུ་གཡོ་སྟེ་ནང་ནས་སྒོ་རྒྱག་ལ་ཁོ་རྐུན་ཇག་གིས་བརྡུངས་བ་ཡིན། དོན་དེ་ཆུང་མས་ད་བར་ལའང་བཤད་འདུག ཁོས་བཤད་པར་ངའི་སེམས་པ་དེ་འདྲའི་རྡོ་ལྟ་བུ། བྱིས་ཆུང་ལོ་གཉིས་དང་ཕྱེད་ལས་མེད་པ་རེད། གཏམ་འདི་ལྟར་ཐོས་པ་དང་ཉེ་བའི་ལོ་འགར་སྐབས་དེ་དུས་ཀྱི་རྣམ་པ་ཕྱིར་དྲན་བས། སེམས་སྐྱོ་ནས་མཆི་མ་འཁོར།
་ཐེན་ཀྲོང་དུ་ཡོད་སྐབས། དེ་བས་ཀྱང་ཆུང་བ་རེད། ལོ་ཧྲིལ་པོ་གཅིག་ལོན་མེད་པས་ལམ་ལའང་ཡག་པོ་འགྲོ་ཤེས་དཀའ། ཕལ་ཆེར་ཁོའི་ཨ་མ་དེད་པས་ཡིན་ས་རེད། ངས་མོ་གྱང་ཟུར་དུ་དམ་པོས་མནན་བས། མོ་ཧ་ལམ་སྐར་མ་གསུམ་བཞི་ཙམ་འོ་དོད་བྱས་པ་མ་གཏོང་། དེ་བརྟེན་ཉིན་འགའ་ཤས་ལ་ནད་ཕོག་སོང་། ཆུང་མས་བཤད་རྒྱུར། སྐབས་དེ་དུས་དངོས་གནས་བློ་ཕམ་ལ་ཡིད་ཆད་དགོས་པ་བྱུང་། འོན་ཀྱང་ཁོ་བོའི་དཀའ་སྡུག་ཀྱང་ངོ་མ་ཡིན། ཁོ་བོས་ཧྲེན་ཐོར་འཕྲིན་ཡིག་བཏང་སྟེ་བྱིས་ཆུང་རྣམས་ཀྱིས་མནར་བའི་མྱ་ངན་ནི་དེ་འདྲའི་ཅི་བྱ་གཏོལ་མེད་ཡིན་ལ། སྐབས་སྐབས་སུ་རང་སྲོག་རང་ལྕེབ་བྱེད་ན་དགའ་བའི་བསམ་པ་སྐྱེ་ཡོང་། ཞེས་བསྐུར་ཟིན། གཏམ་འདི་ཁོང་ཁྲོའི་སྐད་ཆ་ཡིན་མོད། དེ་ལྟའི་སེམས་པ་ནི་དངོས་སུ་སྐྱེ་མྱོང་།
་བུ་ཕྲུག་ཇེ་མང་ནས་ཇེ་མང་དུ་གྱུར་ལ། མྱ་ངན་ཡང་ཡུན་རིང་ནས་ཡུན་རིང་དུ་བྱས་པས། ན་གཞོན་གྱི་གྲི་རྩེ་་རིམ་བཞིན་རྟུལ་ལ། ལོ་ངོ་ཡང་ཆེ་རུ་ཕྱིན་པས་བློ་རིག་རང་ཚོད་ཟིན་པའི་ནུས་པ་ཡོད་པས། ཁོ་བོས་བཟོད་བསྲན་ཐུབ་པ། གྲོགས་པོར་བསྐུར་བའི་འཕྲིན་ཡིག་ནང་དུ་བྲིས་པ་ལྟར། སྔོན་དུས་ཀྱི་རང་ནི་བཟོ་མེད་ཀྱི་ཨ་ཕ་ཞེས་རེད་འདུག ཅེས་ཚོར་བ། འོན་ཏེ་ཁོ་བོའི་བྱིས་ཆུང་རྣམས་གཞོན་དུས་གཞན་གྱི་བྱིས་པ་ལས་ཅ་ཟིང་དང་རྙོག་དྲ་ཆེ། ཁོ་བོས་དུང་ད་ལྟར་ཡང་དེ་འདྲ་ཡིན་པ་སྙམ། ཧ་ལམ་རང་གིས་བྱམས་སྐྱོང་བྱེད་ཐབས་ནོར་བས་ཡིན་པ་རེད། སྔོན་དུས་བྱིས་ཆུང་རྣམས་ལ་ཀ་རྡུང་དང་བཀའ་བཀོན་རྐྱང་རྐྱང་གཏོང་བར། ཁོ་ཚོར་ངེད་རྣམས་ཀྱི་འགན་དེ་ཁུར་བར་བསྐུལ། ཇི་འདྲའི་ཁྲེལ་མེད་ལ་གདུག་རྩུབ་ཆེ་བ་ཞིག་རེད་ཨང་།
གནོད་ཐེབས་བསྐྱར་འཛུགས་གཞུང་ལས་ཁང་གིས་རོགས་རམ་བྱས་འོག་སྡེ་མི་སྐྱིད་འཁོར་ཚང་གིས་ཚོང་ཁང་ཆུང་ཆུང་ཞིག་གཉེར་བ།
གངས་རིས་དཔང་པོ་བྱེད་ཅིང་མཐོ་སྒང་གིས་བློ་ལ་འཛིན་ངེས།
ལོ་གཉིས་ཀྱི་སྔོན།གློ་བུར་དུ་བྱུང་བའི་དར་མདོའི་ཟླ་བ༡༡པའི་ཚེས༢༢ཉིན་དང་ཟླ་བ༡༡པའི་ཚེས༢༥ཉིན་གཉིས་ཀྱི་ས་འགུལ་གཅིག་རྗེས་གཉིས་མཐུད་དུ་བྱུང་བས།གནོད་སྐྱོན་ཁྱབ་ཡུལ་རྟའུ་རྫོང་དཔལ་སྨད་གྲོང་བརྡལ་གྲོང་འགོ་གྲོང་གི་རུ་ཁག་དང་པོ་དང་ལྔ་པ།ཞི་བདེ་ཤང་གི་གདོང་ལེན་གྲོང་ལ་གནོད་སྐྱོན་ཐེབས་ཚུལ་ཚབས་ཆེན་ཡིན་ཞིང་རྫོང་ཡོངས་ལ་ཐད་ཀའི་དཔལ་འབྱོར་གྱི་གྱོང་ཁ་སྒོར་དུང་ཕྱུར༣.༤ཐེབས་པ།
༢༠༡༥ལོའི་ཟླ་བ༤པའི་ཚེས༢༠ཉིན།ཚོད་རྩིས་བྱས་ན་མ་དངུལ་འཇོག་ཚད་སྒོར་དུང་ཕྱུར༥.༩༧ཡིན་པའི་གནོད་ཐེབས་བསྐྱར་འཛུགས་དེ་ཁྱོན་ཡོངས་ནས་སྤེལ་འགོ་ཚུགས་ཏེ་འཛུགས་སྐྲུན་བྱེད་པ།
ལོ་གཉིས་འཁོར་བའི་དུས་སུ།གསར་འགོད་པ་ཡང་བསྐྱར་གནོད་ཐེབས་ས་ཁུལ་ལ་སྐྱོད་དུས།བདེ་སྐྱིད་ཀྱི་རེ་བ་དེ་འདི་ནར་འཕུར་འགྱུར་བྱུང་བཞིན་ཡོད།
མི་རིགས་ཀྱི་ཁྱད་ཆོས་ཐུན་མོང་མ་ཡིན་པ་ལྡན་པའི་བོད་ཁང་རེ་རེ་དང་ཕྱུག་འགྱུར་གྱི་འབྲེལ་ལམ་རྒྱ་ཆེན་པོ་རེ་རེ།ལྗོངས་རྒྱུའི་ཁྱད་ཆོས་ལྡན་པའི་མཛེས་སྡུག་གི་སྡེ་ཚོ་རེ་རེ།གཏོར་ཀྱང་མི་ཐོར་བའི་གནོད་ཐེབས་ས་ཁུལ་གྱི་མི་དམངས་ཚོས་བློ་སྟོབས་དང་ཡིད་ཆེས་ཀྱིས་ཁེངས་པའི་ངང་ནས་འཚོ་བ་གསར་པར་སྐྱོད་བཞིན་ཡོད་པ།
ལོ་གཉིས་རིང་།ཏང་ཀྲུང་དབྱང་དང་རྒྱལ་སྲིད་སྤྱི་ཁྱབ་ཁང་།ཞིང་ཆེན་དང་ཁུལ་ཏང་ཨུའི་བྱམས་བརྩེའི་ཐུགས་ཁུར་དང་འགོ་ཁྲིད་སྲ་བརྟན་འོག རྟའུ་རྫོང་གིས་རྫོང་ཡོངས་ཀྱི་མི་རིགས་ཁག་གི་ལས་བྱེད་དང་མང་ཚོགས་མཐུན་སྒྲིལ་དང་སྣེ་ཁྲིད་བྱས་ཏེ་གནོད་སྐྱོན་ཐེབས་རྗེས་བསྐྱར་འཛུགས་ཀྱི་དཀའ་ཚེགས་ཆེ་བའི་རང་བཞིན་དང་རྙོག་འཛིང་ཆེ་བའི་རང་བཞིན་ཁྱད་བསད་བྱས་ནས་མི་ཁྲི་སེམས་གཅིག་དང་དུས་ཚོད་སྐར་ཆ་ཙམ་ཡང་བརྩོན་ལེན་གྱིས་ཁྱིམ་གཞིས་བསྐྱར་འཛུགས་བྱེད་པ་རེད།
ཟླ་བ༡༠པའི་ཟླ་མཇུག་ཏུ་སླེབས་དུས།རྫོང་ཡོངས་ཀྱི་གནོད་སྐྱོན་ཐེབས་རྗེས་བསྐྱར་འཛུགས་ཀྱི་རྣམ་གྲངས༩༡ཡོད་པ་ཚང་མ་ལས་འགོ་ཚུགས་ནས་འཛུགས་སྐྲུན་བྱེད་བཞིན་ཡོད།ལས་འགོ་ཚུགས་ཚད་བརྒྱ་ཆ༡༠༠ཐོག་སླེབས་ཡོད།རྣམ་གྲངས༥༥ལས་ཚར་བས་ལས་ཚར་ཚད་བརྒྱ་ཆ༦༠.༤ཐོག་སླེབས་ཡོད།འཛུགས་སྐྲུན་བྱས་དང་བྱེད་བཞིན་ཡོད་པར་མ་དངུལ་འཇོག་ཚད་རིམ་བསགས་ཀྱིས་བརྩིས་ན་སྒོར་དུང་ཕྱུར༤.༦༦༥གྲུབ་ཡོད་པས་འཆར་འགོད་མ་དངུལ་འཇོག་གྲངས་བསྡོམས་འབོར་གྱི་བརྒྱ་ཆ༨༠.༥ཟིན་ཡོད།
དམངས་འཚོའི་བསྐྱར་འཛུགས་བྱས་ནས་ཞིབ་རོའི་ཐོག་ཁྱིམ་གཞིས་གསར་པ་ཆགས་པ།
དགུན་སྟོད་ཀྱི་ཉི་མ་དྲོད་པོས་དཔལ་སྨད་རྩྭ་ཐང་སྲོ་བ།གྲོང་འགོའི་རུ་ཁག་ལྔ་པའི་གཅིག་བསྡུས་བཀོད་སྒྲིག་ས་ཚུགས་ལ་གསར་དུ་བརྒྱབ་པའི་བོད་ཁང༣༠ཚང་མ་ཆགས་ལུགས་ཕན་ཚུན་སྣོལ་བ་ཡིན་རུང་ལྟ་འདོད་པོ་ཡོད་པ།བདེ་ཞིང་རྒྱ་ཆེའི་སྣུམ་སྙིགས་ལམ་རེ་རེས་ཁྱིམ་ཚང་ཚང་མ་འབྲེལ་ཡོད་ཅིང་ཆུ་ཕྲན་ཞིག་སྡེ་ཚོ་བརྒྱུད་ནས་རྒྱུ་བ་དང་ཆུ་ཕྲན་ལྷུང་ལྷུང་འབབ་པ་དེར་དགུན་ཉིའི་འོད་འཕྲོ་བ་འོག་འོད་ཆེམ་ཆེམ་དུ་འཕྲོ་བ།
ལོ་ན༢༩ལོན་པའི་གྲོང་མི་པད་མས་ཁྱིམ་ལས་བྱེད་བཞིན་ཡོད་པ།གསར་འགོད་པ་དང་བཅས་པ་ཡོང་བ་མཐོང་དུས།ཁོས་སྤྲོ་སེམས་ཆེན་པོས་ང་ཚོར་ཁོ་ཚང་གི་ཁྱིམ་གསར་ལ་ལྟ་སྐོར་བྱས་བཅུག
པད་མ་ཚང་གི་ཁང་པ་གསར་པ་ལས་པར་སྲིད་གཞུང་གིས་སྒོར་ཁྲི༦ཁ་གསབ་བརྒྱབ་པ་དང་དེའི་ཐོག་རང་གྲབས་སྒོར་ཁྲི༡༠ལྷག་བྱས་ཏེ་སྨི་གྲུ་བཞི༣༠༠ལྷག་ཡོད་པའི་ཁང་པ་ཉིས་ཐོག་ཅན་ཞིག་བཀབ།ཁང་ཐོག་ལ་ད་དུང་ཉི་ར་ཡོད་པ།ཁང་པ་གསར་པའི་ནང་ཐོན་སྐྱེད་དང་འཚོ་བའི་སྤྱོད་ཆས་སྣ་ཚོགས་བྱུར་བུར་གང་བ་བཞག་ཡོད།ལོ་གསུམ་ལྷག་གི་བུ་མོས་གློག་སྒུལ་འཁོར་ལོ་ལ་རྩེད་མོ་རྩེ་བཞིན་ང་ཚོར་ཁོའི་རླངས་འཁོར་གཏོང་བའི་ལག་རྩལ་ངོམ།
འདི་འདྲ་ཁང་པ་ཡག་པོར་སྡོད་ཐུབ་རྒྱུ་དེ་དྲན་པའི་རྨི་ལམ་ནང་ཡང་བསམ་མ་མྱོང་།རྒྱ་ཆེ་ཞིང་གསལ་ཆ་ཆེ་བ།རྒྱ་ལམ་བདེ་མོ་ཡང་སྒོ་ཁར་ལས་ཚར།སྔོན་ཆད་དང་བསྡུར་ན།འདི་ནར་ཆུ་དང་གློག་ཤར་གཏོང་ཐུབ་ཅིང་གློག་དེ་བས་བརྟན་པོ་ཡིན་ལ་ཆུའི་སྤུས་ཚད་ཀྱང་སྔོན་ཆད་ལས་ཡག་པོ་ཡིན་པས་འཚོ་བ་དེ་བས་སྟབས་བདེ་མོ་རེད།གུང་ཁྲན་ཏང་དངོས་གནས་ཡག་མོ་རེད་ཅེས་པད་མས་སྤྲོ་སེམས་འཁོལ་བའི་ངང་ནས་དེ་འདྲ་བཤད།
ཤེས་རྟོགས་བྱས་པར་གཞིགས་ན།ས་འགུལ་མ་ཡོང་སྔོན།པད་མ་ཚང་སྨི་གྲུ་བཞི༦༠ལྷག་ཡོད་པའི་རྩིག་ཁང་ནང་བསྡད་པ།ས་འགུལ་ཡོང་བས་ཁང་པ་ལོག་སོང་།ན་ལོར་གནོད་སྐྱོན་ཐེབས་རྗེས་བསྐྱར་འཛུགས་ཀྱི་འབོད་སྐུལ་དང་ལེན་བྱས་ཏེ་ཧྭ་ཞི་ཚོགས་པས་འཛུགས་སྐྲུན་ལ་རོགས་སྐྱོར་བྱས་འོག་བཟའ་ཟླ་གཉིས་ཀྱིས་ཉིན་རྟག་པར་ཁང་པ་ལས་པར་བྲེལ་བ་བྱེད།ས་འགུལ་ཡོང་ནས་ལོ་གཅིག་འཁོར་བའི་དུས་སུ།པད་མ་ཚང་དེ་གཅིག་བསྡུས་བཀོད་སྒྲིག་བྱེད་ས་གསར་པར་སྤོ་མཁན་ཁག་དང་པོའི་གྲོང་མིར་གྱུར།
སང་ལོར་དངུལ་རག་གང་ཐུབ་གསོག་གང་ཐུབ་བྱས་ཏེ་ཁང་ཐོག་དེ་ཡག་པོ་ཞིག་ལས་ནས་ཡུལ་མིའི་སྣེ་ལེན་ཁང་ཡག་པོ་ཞིག་ལས་ཏེ་ལྗོངས་རྒྱུ་བ་ཡོང་ན་ཕྱིན་ཆད་ཀྱི་ཡོང་འབབ་ཀྱང་དེ་ལས་མང་བ་རེད་ཅེས་པད་མས་ང་ཚོར་ཁོའི་འཆར་གཞི་དང་འབྱུང་འགྱུར་གྱི་འཕེལ་རྒྱས་གཏང་རྒྱུ་བཤད།
ཁོ་ཚང་དང་འདྲ་བར་གྲོང་འགོའི་རུ་ཁག་ལྔ་པའི་གཅིག་བསྡུས་བཀོད་སྒྲིག་ས་ཚུགས་ལ་འབྲོག་པ་མང་ཚོགས་དུད་ཚང༣༠ལྷག་ཙམ་ཚང་མའང་ན་ལོར་གཅིག་རྗེས་གཉིས་མཐུད་དུ་ཁྱིམ་གསར་པར་སྤོས་ནས་འཚོ་བ་གསར་པ་རོལ་བ།
ཞི་བདེ་ཤང་གི་གདོང་ལེན་གྲོང་གི་གཅིག་བསྡུས་བཀོད་སྒྲིག་ས་ཚུགས་ལ་གནོད་ཐེབས་མང་ཚོགས་དུད་ཚང༢༧ཀྱང་ན་ལོར་ཁྱིམ་གསར་པར་སྤོས་པ།
དབུལ་ཕོངས་དུད་ཚང་ཨ་སྡུག་གི་ཁྱིམ་ནང་ལོ་ན༦༠ལྷག་ལོན་པའི་མོས་རྒྱུན་མི་ཆད་ནས་ཁང་པ་གསར་པའི་སྒོ་ཁར་སྦྱར་བའི་ཏང་ལ་བཀའ་དྲིན་ཞུ་ཞིང་མེས་རྒྱལ་ལ་དགའ་བ་དང་འབྱོར་འབྲིང་ཕྱོགས་སུ་སྐྱོད་པ་ཞེས་པའི་སྦྱར་ཡིག་དང་ཁང་པ་གསར་རྙིང་གི་པར་ལ་མཛུབ་མོ་བཙུགས་ཏེ་ང་ཚོར་ཨ་བཤད་ཡང་བཤད་བྱེད་ཅིང་བཀའ་དྲིན་བསམ་པ་རང་བཞིན་གྱིས་སྐད་ཆ་དང་ངོ་གདོང་ལས་མཚོན་པ།
ཤེས་རྟོགས་བྱས་པར་གཞིགས་ན།ཨ་སྡུག་ཡུན་རིང་ནད་ན་པས་དྲན་ཤེས་མི་གསལ་བར་གྱུར་ནས་ཁྱིམ་ཚང་དབུལ་པོ་ཡིན་པ།ས་འགུལ་མ་ཡོང་སྔོན་མ་བུ་གཉིས་དུས་ཡུན་རིང་པོར་སྨི་གྲུ་བཞི༥༠ལྷག་ཡོད་པའི་ཁང་རྒན་རྙིང་ཧྲལ་ནང་བསྡད་པ།ས་འགུལ་ཡོང་བས་ཁང་རྒན་ལོག་སོང་།
ཁོ་མོ་ནང་བཞིན་གྱི་དབུལ་ཕོངས་གྱུར་པ་ལ།རང་ཉིད་ལ་བརྟེན་ནས་ཁང་པ་གསར་པར་སྡོད་ཐུབ་པ་བྱ་རྒྱུ་ནི་རྩ་བ་ནས་འགྲུབ་ཐབས་མེད་པ་རེད།
གནོད་སྐྱོན་ཐེབས་རྗེས་སྡོད་ཁང་བསྐྱར་འཛུགས་བྱེད་རིང་།རྟའུ་རྫོང་གིས་དབུལ་སྐྱོར་འགག་གཏོར་བྱ་རྒྱུ་དང་ཟུང་འབྲེལ་བྱས་ཏེ་དུད་ཚང་གི་གནས་ཚུལ་དང་བསྟུན་ནས་སྲིད་ཇུས་ལག་བསྟར་བྱས་པ།སྲིད་གཞུང་གིས་སྒོར་ཁྲི༦ཁ་གསབ་བརྒྱབ་ཐོག་ཡུལ་དེའི་གྲོང་མི་སྐུལ་སློང་གང་ཐུབ་བྱས་ཏེ་འོས་འགན་གྱི་གེ་དང་མི་ལག་བརྒྱབ་པ།དུས་མཚུངས་སུ་ཧྭ་ཞི་ཚོགས་པས་རོགས་སྐྱོར་ཤུགས་ཆེན་བྱས་འོག་ན་ལོར་སྨི་གྲུ་བཞི༢༠༠ལྷག་ཡོད་པའི་ཁང་པ་ཉིས་ཐོག་ཅན་གསར་པ་ཞིག་ལས་ཚར་ནས་དེའི་ནང་དུ་སྤོས་པ་རེད།
ཁང་པ་ཡག་པོར་བསྡད་རྗེས་འཚོ་བ་ཡག་པོ་རོལ་བ་དང་སྔར་ཙམ་ཁོ་ཚོ་དབུལ་བྲལ་ཕྱུག་འགྱུར་ཡོང་བ་བྱེད་འཇུག་དགོས་ཞེས་རྟའུ་རྫོང་གི་གནོད་སྐྱོན་ཐེབས་རྗེས་ཁྱིམ་གཞིས་བསྐྱར་འཛུགས་འགོ་ཁྲིད་ཚོ་ཆུང་གི་ཙུའུ་ཀྲང་གཞོན་པ་དང་རྫོང་ཨུའི་དྲིལ་བསྒྲགས་པུའུ་ཡི་པུའུ་ཀྲང་ཕེང་ཝེ་ཆུན་གྱིས་དེ་ལྟར་བཤད།སྡེ་ཚོའི་ཐུན་མོང་དཔལ་འབྱོར་རྩ་འཛུགས་ཀྱིས་ལས་ཀ་བགོ་བ་དང་ཁོ་མོའི་བུ་ལ་ལས་ཀ་ངོ་སྤྲོད་སོགས་བྱེད་ཐབས་མང་པོ་སྤྱད་དེ་ཡོང་འབབ་འཕར་ཐབས་བྱས་ནས་ཁོ་མོ་ཚང་ད་ལོར་ཁྱོན་ཡོངས་ནས་དབུལ་བྲལ་ཡོང་བར་ཁག་ཐེག་བྱེད་པ་རེད།
མི་གཙོ་བོར་འཛིན་པ་དང་དམངས་འཚོ་སྔོན་དུ་བཀོད་སྒྲིག་བྱེད་པ།གནོད་སྐྱོན་ཐེབས་རྗེས་ཀྱི་བསྐྱར་འཛུགས་བྱེད་རིང་།རྟའུ་རྫོང་གིས་སྔོན་དུ་མང་ཚོགས་ཀྱིས་ཆེས་སེམས་ཁུར་བྱེད་ས་དང་ཆེས་དགོས་གཏུག་ཆེ་བའི་སྡོད་ཁང་འཛུགས་སྐྲུན་བྱ་རྒྱུའི་གནད་དོན་ཐག་གཅོད་བྱེད་པ་དང་དུས་མཚུངས་སུ།བསྡད་ན་བདེ་ཞིང་ལས་རིགས་སྤེལ་བདེ་བ།ལྗོངས་རྒྱུ་ཡོང་བར་འཕྲོད་པ་བཅས་ཀྱི་དམིགས་འབེན་ལྟར་རྟའུ་རྫོང་གི་གནོད་སྐྱོན་ཐེབས་རྗེས་དམངས་འཚོ་སྐོར་གྱི་བསྐྱར་འཛུགས་བྱ་རྒྱུའི་ཐད།ལམ་དང་ཆུ།གློག སྔོ་ལྗང་ཅན་དུ་འགྱུར་བ།བྱེད་སྒོ་སྤེལ་སའི་ལྟེ་གནས།རླངས་འཁོར་བཞག་ས།གད་སྙིགས་ཐག་གཅོད་བྱ་རྒྱུ་སོགས་རྨང་གཞིའི་སྒྲིག་བཀོད་འཛུགས་སྐྲུན་བྱ་རྒྱུར་དམིགས་ནས་མ་དངུལ་སྡེབ་སྒྲིག་བྱས་ཏེ་སྒྲིག་བཀོད་འཐུས་ཚང་དང་གཞི་ཁྱོན་འོས་འཚམས།ནུས་པ་ཆ་ཚང་སྒྲིག་པ།འཁོར་ཡུག་མཛེས་སྡུག་ལྡན་པ།དོ་དམ་གོ་རིམ་ལྡན་པ་བཅས་ཀྱི་དཔེ་སྟོན་གྲོང་སྡེ་གསར་པ་འཛུགས་སྐྲུན་བྱ་རྒྱུ་བྱས་པ་རེད།
ཤེས་རྟོགས་བྱས་པར་གཞིགས་ན།རྟའུ་རྫོང་གི་གནོད་སྐྱོན་ཐེབས་རྗེས་གྲོང་ཁྱེར་དང་གྲོང་གསེབ་ཀྱི་སྡོད་ཁང་བསྐྱར་འཛུགས་ཀྱི་རྣམ་གྲངས༥ཡོད་ཅིིང་སྤྱིའི་མ་དངུལ་འཇོག་གྲངས་སྒོར་དུང་ཕྱུར༡.༨༧ཡིན་ཞིང་།ཞིང་སྡེའི་ཡུལ་དམངས་ཀྱི་སྡོད་ཁང་བསྐྱར་འཛུགས་བྱེད་དགོས་པའི་དུད་ཚང༣༥༩ཡོད།མིག་སྔར།་གྲོང་ཁྱེར་དང་གྲོང་གསེབ་ཀྱི་སྡོད་ཁང་བསྐྱར་འཛུགས་ཀྱི་རྣམ་གྲངས་ལ་མ་དངུལ་འཇོག་རྒྱུ་སྒོར་དུང་ཕྱུར༡.༦༧གྲུབ་པ་དང་རྣམ་གྲངས༣གྲུབ་ཚར།ཞིང་སྡེའི་སྡོད་ཁང་ཉམས་གསོ་དང་སྲ་བརྟན་གཏོང་རྒྱུའི་དུད་ཚང༡༣༠༠ཡོད་པ་དེ་ཚང་མ་གྲུབ་ཚར།ཞིང་སྡེའི་སྡོད་ཁང་མར་བསློགས་ནས་བསྐྱར་འཛུགས་ཀྱི་ལས་འགོ་ཚུགས་པའི་དུད་ཚང༣༥༩ཡོད་པས་ལས་འགོ་ཚུགས་ཚད་བརྒྱ་ཆ༡༠༠ཐོག་སླེབས་ཡོད།ལས་ཚར་བའི་དུད་ཚང༣༢༩ཡོད་པས་ལས་ཚར་ཚད་བརྒྱ་ཆ༩༡.༦ཡོད་ཅིང་མ་དངུལ་འཇོག་རྒྱུ་སྒོར་དུང་ཕྱུར༡.༡༧༧གྲུབ་པ།སྡོམ་རྩིས་བྱས་པར་གཞིགས་ན།གནོད་འགོག་གནོད་སྐྱོབ་དང་གནོད་སྐྱོན་ཐེབས་རྗེས་བསྐྱར་འཛུགས་ལས་ཀས་རིམ་བསགས་ཀྱིས་བརྩིས་ན་མ་དངུལ་འཇོག་རྒྱུ་སྒོར་དུང་ཕྱུར༣.༡༦༧གྲུབ་པས་འཆར་འགོད་མ་དངུལ་འཇོག་རྒྱུའི་བསྡོམས་གྲངས་ཀྱི་བརྒྱ་ཆ༥༠ཟིན་པ།(ཆོས་འཛིན་གྱིས་བསྒྱུར།)
འབུ།
འདུ་འཛི།
བཤུ་བ།
འབའ་རྒྱ།
ལོངས་སྤྱོད། 
བསྐྱར་སྦྱོང་།
ཐག་གཅོད། 
བརྗེད་པ། 
མུ་མཐུད། 
གཉིད་སད། 
བདེ་སྐྱིད། 
སྐུད་པ། 
དམངས་ཁྲོད། 
འགོ་ཁྲིད། 
རྒྱ་སྐྱེད། 
དྲོད་ཚད། 
ས་རྒོད། 
གཙང་མ། 
ས་ཞིང་།   
རི་སྐྱེས་ཀྱི་ལུག་མཉེ་མེ་ཏོག།
ཞི་མུའུ་རུང་གི་ཚིག་ལྷུག།
ཉིན་དེར་ང་ཚོ་བཞི་རི་ལམ་དུ་འགྲོ་མཚམས་བཞག་པ་ནི་མ་གཞི་ཉེ་སར་ལྡིང་འགྲོ་བའི་བྱ་ནག་ཁྱུ་གཅིག་ལ་ལྟ་ཞིབ་བྱེད་བསམས་པ་ཡིན།བསམ་ཡུལ་ལས་འདས་པ་ནི་རླངས་འཁོར་ནས་མར་བབ་རྗེས།དྭངས་བསིལ་གྱི་རི་མཐོན་པོ་འདིའི་གང་སར་རི་སྐྱེས་ཀྱི་ལུག་མཉེ་མེ་ཏོག་བཞད་འདུག
རི་མཐོ་ལ་དྭངས་བསིལ་ཆེ་བ།མུན་རུབ་ཁའི་དུས་སུ།བཞའ་ཚན་ཆེ་བའི་སྨུག་སྤྲིན་ཅུང་དྲི་ཞིམ་ལྡན་པ་དང་བཅས་ང་ཚོའི་འགྲམ་ལ་འཁོར་བ།ཡོད་ཚད་ཀྱི་སྣང་ཚུལ་རྦད་དེ་འདྲ་མཉམ་གཅིག་པ་རེད།
ཡོད་ཚད་ཀྱི་སྣང་ཚུལ་རྦད་དེ་འདྲ་མཉམ་གཅིག་པ་རེད།ལོ་ངོ་དེ་འདྲ་མང་པོ་འདས་སོང་ནའང་།ངའི་སེམས་ནང་གི་མྱོར་ཚོར་ཡང་རྦད་དེ་འདྲ་མཉམ་གཅིག་པ་ཡིན་དོན་གང་ཡིན་ནམ།
མིག་མདུན་གྱི་སྣང་ཚུལ་དེ་དག་ནི་ང་ལོ་ན་བཅོ་བརྒྱད་ལོན་དུས་ཀྱི་ལོ་དེའི་མུན་རུབ་ཁ་དུས་ཤིག་དང་ཧ་ཅང་འདྲ་པོ་རེད་ཅེས་ངས་ངང་སྒུག་བྱེད་ལོང་མེད་པར་མཉམ་དུ་སྐྱོད་མཁན་གྲོགས་པོ་རྣམས་ལ་བཤད་བསམ།གཅིག་འདྲའི་ལྗང་སྐྱ་མདོག་གི་སྨུག་སྤྲིན་དང་གཅིག་འདྲའི་བཞའ་ཚན་དང་དྭངས་བསིལ་ཅན་གྱི་སྨུག་སྤྲིན།གཅིག་འདྲའི་རི་གང་སར་མེ་ཏོག་དཀར་པོ་བཞད་ཡོད་པ།དུས་ཚོད་ལྡོག་ཏུ་ཤར་བ་མ་ཡིན་ནམ།འཇིག་རྟེན་ཁམས་ལ་ཡ་མཚན་ཆེ་བའི་བྱ་བ་མང་པོ་ཡོད་པ་མ་ཡིན་ནམ།སྔོན་ཆད་ཤོར་བའི་མཛེས་སྡུག་དེ་ང་ལ་བསླར་ཡང་འཕྲོད་རྒྱུའི་གོ་སྐབས་ཡོད་པ་མ་ཡིན་ནམ།
ང་ཧ་ལམ་ཚིག་མགོ་མཇུག་མེད་པར་འགྱུར་སོང་།གྲོགས་པོ་ཚོ་ལའང་ཕལ་ཆེར་ངའི་སྤྲོ་བའི་ཤུགས་རྐྱེན་ཐེབས་ཡོད་པ་འདྲ།ཁྲེན་ལགས་བྲག་འོག་ལ་འཛེགས་ནས་རྩྭ་སྟུག་པོའི་ནང་ནས་ང་ལ་མེ་ཏོག་རེ་རེ་བཞིན་འཐོག་པ།སུང་ལགས་ཀྱིས་ཀྱང་པར་ཆས་ཁུར་ནས་པར་རེ་རེ་བཞིན་རྒྱག་པ།ངས་བྲག་གཟར་པོ་ཡིན་པར་སེམས་ཁྲལ་བྱེད་ཞོར་ཁྲེན་ལགས་ཀྱིས་མེ་ཏོག་མང་ཙམ་འཐོག་ལོན་ན་བསམ།
ཁྲེན་ལགས་དངོས་གནས་བདག་གི་སྙིང་ཉེ་གྲོགས་པོ་རེད།ཁོས་ང་ལ་མེ་ཏོག་སྤར་ཆུན་གང་བཏོགས་ཡོང་ནས་དགའ་བཞིན་ང་ལ་སྤྲོད།
ངས་ལུག་མཉེ་མེ་ཏོག་པང་ལ་ཁུར་དུས།དངོས་གནས་བརྗོད་ཐབས་བྲལ་བའི་དགའ་སྤྲོ་དང་ཆོག་ཤེས་ཤིག་ཡོད་འདུག
དྭངས་བསིལ་ཆེ་བའི་རི་མཐོན་པོའི་ཐོག་དྲི་ཞིམ་ལྡན་པའི་ལུག་མཉེ་མེ་ཏོག་དཀར་པོ་པང་ཁ་གང་ཁུར་བའི་རྣམ་པ་དེ་ཚེ་གང་ལ་ག་ཚོད་ཡོད་དམ།
ལོ་མང་པོ་སྔོན་གྱི་བྱ་བ་རེད།འདི་འདྲའི་ཐེངས་ཤིག་རེད།དེའང་མི་བཞི་མཉམ་གྲོགས་ཀྱིས་སྐྱོད་པ་དང་འདྲ་མཉམ་གཅིག་པའི་མུན་རུབ་ཁའང་ཡིན་པ།འདྲ་མཉམ་གྱི་རི་མགོའི་གང་སར་ལུག་མཉེ་མེ་ཏོག་བཞད་པ།འདྲ་མཉམ་གྱི་དགའ་འཛུམ་འཛུམ་གྱི་གྲོགས་པོ་ཚོས་མེ་ཏོག་སྤར་ཆུན་གང་རེ་ང་ལ་སྤྲོད་པ།
འདི་འདྲ་ཐེངས་མ་གཅིག་དེ་གཏན་ནས་བརྗེད་ཀྱི་མེད།
སེམས་གསོ་ཐེབས་འོས་པ་ནི་བརྗེད་མི་ཐུབ་པ་དེ་རེད།སྔོན་མའི་རང་བཞིན་གྱི་མྱོར་ཚོར་དེ་སྔར་བཞིན་སེམས་གཏིང་ལ་གནས་ཡོད་པ་དང་རང་བྱུང་ཁམས་ལ་ཧ་ལས་ཤིང་ཡིད་མོས་དང་དགའ་ཞེན་བྱེད་པ་དེ་སྔར་བཞིན་དུས་ནམ་ཡང་བདག་དང་འགྲོགས་ཀྱི་ཡོད་པས།ལོ་དེ་འདྲ་མང་པོ་འདས་ཤིང་འགྱུར་ལྡོག་མང་པོ་བརྒྱུད་ཡོད་ནའང་།དགའ་འོས་པ་ནི་སེམས་དེ་སྟབས་ལེགས་པར་འགྱུར་བ་བྱུང་མེད།
དེ་བས་སྟབས་ལེགས་པ་ནི་ལོ་ངོ་ཉི་ཤུ་ཕྱིན་རྗེས་ད་དུང་བསྐྱར་དུ་འདི་འདྲའི་སྣང་ཚུལ་ཞིག་མྱུང་ཚོར་བྱེད་ཐུབ་པ་བྱུང་བ།དེར་བརྟེན།ཉིན་དེར་ངས་དྲི་ཞིམ་ལྡན་པའི་ལུག་མཉེ་མེ་ཏོག་གི་ཆུན་བུ་རེ་རེ་ཚུར་ལེན་དུས།འདི་ནི་ཧ་ལམ་བདག་གི་ཚེ་གང་ལ་ཆེས་དཀོན་པོའི་དུས་ཚོད་ཅིག་ཡིན་པ་དངོས་གནས་བསམ་གྱི་འདུག
དེ་དག་ཡོང་བ་ནི་བདག་གི་གྲོགས་པོ་རྣམས་ཀྱི་བཀའ་དྲིན་བསམ་འོས་པ་ཞིག་རེད།
དེར་བརྟེན།ཁྱོད་ཀྱིས་ཟེར་ན་ངས་མེ་ཏོག་ལ་དགའ་བ་ཨེ་རེད།དོན་དངོས་སུ་དགའ་བ་ནི་དྲི་ཞིམ་དང་མཉམ་པའི་གཅེས་འཛིན་དང་བཀའ་དྲིན་གྱི་བསམ་ཚུལ་དེ་རེད།
དེའང་ངས་དེ་རིང་ཐུག་པའི་གྲོགས་པོ་འདི་ནང་བཞིན།ཁོས་བཤད་པའི་ཚིག་ཐུང་ཞིག་གི་ནང་ལ་ཡིད་དབང་འཕྲོག་པའི་འཇིག་རྟེན་ཁམས་དང་མི་ཚེའི་སྐོར་གྱི་གནས་ལུགས་མང་པོ་འདུས་ཡོད་པ་མ་རེད་དམ།
ངས་བཤད་པའི་ཡིད་དབང་འཕྲོག་པ་ཞེས་པ་ནི་བསམ་པ་རྣམ་དག་གི་གྲོགས་པོ་འགའ་ཞིག་གིས་ནམ་རྒྱུན་ཁྱོད་ལ་དོ་སྣང་བྱེད་པ་དང་ཁྱོད་ལ་སེམས་ཁུར་བྱེད་པ།ཁྱོད་སྤྲོ་སྣང་སྐྱེ་དུས་ཁྱོད་ལ་ལྟ་བ།ཁྱོད་ཡིད་སེམས་སྐྱོ་དུས་ཁྱོད་ལ་སེམས་གསོ་གནང་བ།ཐ་ན།ཁྱོད་ལ་མི་ཚེའི་དངོས་གནས་དམར་རྗེན་དུ་འདོན་དུས་ཀྱང་ཆེད་དུ་སེམས་ཆུང་གིས་ངག་འཇམ་པོ་མེ་ཏོག་དྲི་ཞིམ་ལྟ་བུའི་ཚིག་སྤྱད་དེ་དངོས་ཡོད་འཇིག་རྟེན་ནང་གི་རྣོ་ངར་ལྡན་པའི་ཟུར་ཁས་ཁྱོད་ལ་ཚེར་བ་གཡོལ་ཐབས་བྱེད་པ་འདྲ་པོ་རེད།བསམ་བློ་ཞིག་ཐོང་དང་།འདི་འདྲ་ཡངས་ཤིང་ཞིབ་ཕྲའི་བསམ་ཚུལ་གྱིས་མི་ལ་སེམས་འགུལ་མི་ཐེབས་པ་གང་ཡིན།
ངས་དངོས་གནས་འཇིག་རྟེན་འདིར་དགའ་དྲག་པོ་ཡོད།བསམ་བློ་གསལ་པོ་འཁོར་མི་ཐུབ་པ་ཞིག་ནི་འཇིག་རྟེན་འདིས་ང་ལ་ཧ་ཅང་གིས་བྱམས་སྐྱོང་གནང་བ་ཅི་ཡིན་ནམ།བདག་གི་གྲོགས་པོ་ཚང་མས་ང་ལ་ལྷག་པར་དུ་ཕྱོགས་ཞེན་དང་རྒྱ་ཡན་དུ་གཏོང་བ་ཅི་ཡིན་ནམ།ང་མདུན་དུ་སྐྱོད་པའི་ལམ་དུ།རྟག་པར་མེ་ཏོག་གི་དྲི་ཞིམ་སླ་པོ་ཁྱབ་ཡོད་པ་ཅི་ཡིན་ནམ།སྐབས་འགར་དྲན་པ་མི་གསལ་ལ་སྐབས་འགར་དྲན་པ་གསལ་མོད།ཡིན་ནའང་འདི་འདྲ་ཡུན་རིང་པོར་ཐོར་འགྲོ་དཀའ་བ།
ང་ལ་གྲོགས་པོ་ཡག་པོ་འདི་འདྲ་མང་པོ་ང་དང་མཉམ་དུ་ལམ་འདིར་སྐྱོད་མཁན་ཡོད་པས།ཁྱོད་ཀྱིས་བཤད་དང་།ངས་ལམ་འགྲུལ་དུམ་བུ་འདི་དེ་བས་ལམ་ཐག་རིང་ཞིང་ཡུན་རིང་ན་མི་བསམ་པ་ཅི་ཡིན་ནམ།
དེ་འདྲ་ཡིན་པའི་རྐྱེན་གྱིས།ཇི་མི་སྙམ་པར་ང་སེམས་ཁྲལ་དང་སྐྲག་འགོ་ཚུགས་པར་གྱུར།བདག་གི་བདེ་སྐྱིད་དང་དགའ་སྤྲོའི་ནང་།སྨུག་སྤྲིན་དང་མཉམ་དུ་འཁོར་བའི་ཡོད་ལ་མེད་ཀྱི་མེ་ཏོག་དྲི་ཞིམ་ནང་བཞིན་སེམས་སྐྱོ་བ་ཅུང་ཙམ་སིམ་ཡོང་བར་གཡོལ་ཐབས་མི་འདུག
འོན་ཀྱང་།ཚེ་སྲོག་དེ་འདི་འདྲ་ཡིན་ཚོད་རེད།དགའ་སྤྲོ་ཡིན་ནའང་འདྲ་སེམས་སྐྱོ་བ་ཡིན་ནའང་འདྲ།གང་ལྟར་ང་ཚོས་ནན་ནན་ཏན་ཏན་གྱིས་ཐེངས་ཤིག་སྐྱོད་རིན་ཡོད་པ་ཞིག་རེད།
ངས་བསམ་ན།ཚེ་སྲོག་ཡིན་ཕྱིན་འདི་འདྲ་ཡིན་དགོས་ཀྱི་རེད།
ང་རང་བུ་མོ་ཞིག་ལ་དགའ། མོ་ཡང་ང་ལ་དགའ་བོ་ཡོད། ཡིན་ཡང་ང་རང་མོ་དང་མི་འབྲལ་ཐབས་མེད་བྱུང་།
རྒྱུ་མཚན་ཅིའི་ཕྱིར་ཞེ་ན།
ངས་ཀྱང་ཤེས་པར་མ་གྱུར། གནས་ཚུལ་འདི་ལྟ་ཡིན་ཏེ། མོ་ནི་ལུས་ཡོངས་དྲག་ཆས་ཀྱིས་སྤྲས་པའི་མི་སྐོར་ཞིག་གིས་བསྐོར་ཡོད་པ་འདྲ་ལ། ཁོ་ཚོའི་མདའ་ཁ་ཕྱི་ལ་གཏད་འདུག་ཅིང་། དུས་ནམ་ཡིན་ཡང་ང་རང་ཉེ་བར་གཅར་བསམ་དུས་མདའ་ཁ་ནས་རྨས་སྐྱོན་ཕོག་སྲིད་པས། ཕྱིར་ལྡོག་པ་ལས་ཐབས་གཞན་མེད་པར་གྱུར། ངས་དཀའ་སྡུག་མང་པོ་མྱངས།
བུ་མོ་དེ་དོན་འདི་ལ་ཉེས་སྐྱོན་མེད་པ་ཡིན་ནམ།
ང་རང་མེད་པར་ཡིད་ཆེས་ཡོད། ཡང་ན་ངས་མོ་ལ་ཉེས་པ་མེད་པ་ཤེས་ཡོད་ཅེས་ཀྱང་བརྗོད་ཆོག གོང་གི་དཔེ་དེ་དེ་འདྲའི་འོས་ཤིང་འཚམ་པ་ཞིག་མིན། ང་ཡང་ལུས་ཡོངས་དྲག་ཆས་ཀྱིས་སྤྲས་པའི་མིས་བསྐོར་ཡོད་ལ། ཁོ་ཚོའི་མདའ་ཁ་ནང་ལ་གཏད་འདུག ནང་གི་ང་ལ་གཏད་འདུག ང་རང་བུ་མོ་དེའི་སར་རྒྱུག་འདོད་དུས། ང་རང་ཐོག་མར་ངའི་དཔའ་རྟུལ་དག་གི་མདའ་ཁར་བསྐྱོན་ངེས་པས། གནས་འདིར་གོམ་པ་གང་ཡང་སྤོ་ཐབས་བྲལ། ང་རང་ནམ་ཡང་བུ་མོ་དེའི་འགྲམ་གྱི་དཔའ་རྟུལ་དག་གི་སར་སླེབས་དཀའ་བར་ངེས། གལ་སྲིད་ང་རང་སླེབས་ཐུབ་ཀྱང་ལུས་ཡོངས་ཁྲག་གིས་བསྒྲེས་ཏེ་བླ་འཁྱམ་པར་འགྱུར་ངེས།
བུ་མོ་དེ་སྔར་ནས་གནས་དེར་གཅིག་པུར་སྡོད་པ་ཡིན་ནམ།
དེ་ཡང་མ་ཡིན་ཏེ། མི་གཞན་ཞིག་མོའི་སར་ལས་སླ་བོར་བཀག་འགོག་ཅི་ཡང་མེད་པར་སླེབས་འདུག དཀའ་སྤྱད་སྡུག་རུས་བྱས་པས་ལུས་ཟུངས་ཟད་འདུག ང་ནི་ཁོ་གཉིས་ཀྱིས་ཐོག་མར་མཆུ་སྦྱོར་བྱེད་དུས་གདོང་གཉིས་ཕྲད་པས་ལས་བརྒྱུད་པའི་མཁའ་དབུགས་ཇི་བཞིན། དེ་ལྟར་སྣང་དོགས་ཅི་ཡང་མེད་པར་ཁོ་གཉིས་ལ་བལྟས་ཏེ་བསྡད།
ཁ་འཁོར་དུས། སྟོན་ཁའི་རྣམ་འགྱུར་མཐོང་བྱུང་། ལོ་མའི་རྒྱབ་ཏུ་གབ་ཏེ། རིམ་བཞིན་ངོ་མདོག་ཤོར་སོང་། གང་ཞིག་ནས་སྙན་རྩོམ་འདི་འདྲ་ཞིག་མཐོང་བྱུང་། ཆར་ལ་ཞེན་ཀྱང་གོས་བརླན་སྐྲག མེ་ཏོག་གཅེས་ཀྱང་ཕྱེད་དུ་བཅག ཕྱེ་ལེབ་དགའ་བཞིན་ཕྱེ་ལེབ་རྡེག ངའི་སེམས་བརྩེ་དུང་ཅི་འདྲ་ཞིག
འདི་ནི་ཇི་འདྲའི་བློ་སེམས་ཞིག་ཡིན་ན། ཆར་པར་དགའ་བ། མེ་ཏོག་ལ་གཅེས་པ། ཕྱེ་ལེབ་ལ་སྙིང་རྗེ། མི་ཞིག་ལ་ཞེན་པ་ཡོད་ནའང་འདི་ལྟར་ཡིན། རྟག་པར་སེམས་སྐྱོ་བའི་བརྩེ་བ་དང་འདྲེས་ཡོད། སྟོན་ཐབས་མ་འགྲིག་ན་གནོད་པ་རེད་ངེས།
འགའ་ཤས་ཀྱིས་ཁོ་རྩེད་མོའི་དབང་དུ་བཏང་། འགའ་ཤས་ཀྱིས་ཁོ་དུར་ཅང་ཡི་གེ་བྱས། དགའ་སྐྱོ་དང་འབྲེལ་བའི་གཏམ་རྒྱུད་ཚང་མ་རལ་གྲི་རྣོ་དབང་ཅན་ཞིག་དང་མཚུངས་བར། ཡང་ན་ཕན་ཚུན་ཤེད་ཡོད་ཀྱིས་དམར་འཛིང་། ཡང་ན་འཇིག་རྟེན་དཀའ་སྡུག་མཉམ་དུ་སྤྱོད།
ཧ་ལམ། ཚིག་འདི་རྣམས་སྟོན་ལོ་དང་འབྲེལ་བ་མེད་ལ། སྟོན་ཆར་དང་ཡང་མཚུངས་ས་མེད། འོན་ཏེ། བསིལ་མོའི་ཉི་གཞོན་འདི་འདྲ་ཞིག་ནས། ངས་མི་ཞིག་སྟོན་ཁའི་སྐྱོ་བ་ལྟ་བུའི་ཉམས་ཤིག་མཐོང་བྱུང་།
ཆར་པ་འབབ་བྱུང་། སྤྱིར་བཏང་གི་གཙོ་མོ་ཞིག་གི་ཉིན་མོ་ལྟར། ཉག་ཉོག ཐར་ཐོར། བསིལ་པོ། ཐ་རེ་ཐོ་རེ། འཆིང་འཆིང་སྒྲོག་སྒྲོག མངོན་གསལ་གྱི་རགས་དབྱིབས་ཤིག་ཡོད་མི་འདུག
ཟས་ལ་རྒྱགས་ཚད་དང་། ཆང་ལ་འཐུང་ཚད། རྒྱུན་ལྡན་གྱི་དོན་ཞིག་ཡིན་རུང་རྟག་པར་མི་འགའ་ཤས་ཀྱིས་རང་ཚོད་འཛིན་མི་ཐུབ། ཕོ་བའི་ནང་འགྲོ་བའི་དངོས་པོ་ཡིན་ནས། རང་གིས་དལ་མོར་ལྟོ་ཞུ་དགོས། ནམ་ཞིག་སྐྱུག་ཡོང་ན་གང་སར་ལྗན་ལྗིན་བྱེད་དེ། གཞན་གྱིས་འཕྱ་དགོད་དང་མི་དགའ་ས་གྱུར་ངེས། བརྩེ་དུང་ལ་འདོད་ཞེན་ཡོད་པའི་མི་ཡང་དེ་ལྟར་ཡིན། རང་ནུས་ལྟར་འབད་ལ། འགྲོ་ཀྱིན་འདུག་ཀྱིན་བྱེད་ན་དགའ།
སྟོན་ཁ་སླེབས་བྱུང་། མཚན་མོར་གཉིད་ནས་སད་དུས་བསིལ་འཁྱག་ཀྱི་ཚོར་བ་ཡོད་འདུག དཀར་ཁུང་རྒྱག་རྗེས། སློབ་གྲྭའི་ནང་གི་བྱིས་པ་རྣམས་འཁྱག་ཨེ་འགྲོ་དྲན་བཞིན། བྱིས་པ་དང་མཚུངས་བ་ངུ་བས་མ་ཉེས་ཁྲ་གཡོགས་བརྗོད་ཆོག་པ་ཡོད་ཚད། དབྱར་ཀྱི་ངོ་གདོང་སྟེ་བཤད་པ་ཙམ་གྱིས་འགྱུར་རོ།།
སྟོན་ཁ་ནི་ལོ་ན་བཀང་བའི་དུས་ཚིགས་ཤིག་ཡིན། ལོ་བཞི་བཅུའི་བུད་མེད་ཀྱི་བློ་རིག་བཞིན། བཙན་ཤེད་མེད་ལ་རེ་བ་ཡང་མེད་པ། ཉིན་བཞིན་སྒྲུབ་ཚད་མེད་པའི་བྱ་བ་ཡོད། སྡོད་བསམ་འདུག དངོས་གནས་སྡོད་བསམ་འདུག
དུས་ཚོད་ནི་སྡོད་ཐབས་མེད་པ། མུ་མཐུད་དུ་བསྐྱོད་པ་ལས་ཐབས་མེད།
ནམ་ཞིག་ང་ཚོས་དོན་གཉེར་མི་བྱེད་པ། གོམས་གཤིས་ལྟར་ལོ་ཟླ་དང་ལས་དབང་གི་རྗེས་སུ་འབྲང་སྐབས། དགོངས་དག ཁྱོད་རྒས་སོང་། བཞད་ནས་མི་ཡལ་བའི་མེ་ཏོག་ཞིག་མེད་ལ། གཞོན་ནས་མི་རྒས་བའི་མི་ཞིག་ཀྱང་མེད། སེམས་པ་ལྷོད་ལྷོད་བྱོས་དང་། སྟོན་ལོ་ཞིག་ལྟར་མཛེས་སྡུག་ཡིད་འོང་གི་ཉི་མའི་འོག་ཏུ་རིམ་བཞིན་གསེར་མདོག་ཏུ་འགྱུར།
གསེར་མདོག ལོ་མའི་མཛེས་ཤོས་ཀྱི་ཁ་མདོག་དེའོ།། ཁོས་མཇུག་མཐའི་ཚོན་མདངས་བཀྲ་བ་དེས། ཚེ་སྲོག་གི་རིན་ཐང་མངོན་པར་གསལ།
འདི་ན་བྲིས་དུས། ངས་སྔར་ལ་བྲིས་བསམ་པའི་ཚིག་དེ་དང་ཐག་ཇེ་རིང་ནས་ཇེ་རིང་དུ་སོང་། སྙན་རྩོམ་ཞིག་ལ་འབོད་པ། རྩོམ་པོ་གྲགས་ཅན་ཞིག་གིས་བྲིས་པ་ཨེ་ཡིན་དྲན། ཕུགས་འདེད་དུས་པའེ་ཏང་(百度)་ཐོག་ནས་ཀྱང་བཙལ་མ་ཐུབ། རྩོམ་པ་པོ་ངོ་མ་དེ་དྲ་ཐོག་ཏུ་ནས་མཐོང་ཙམ་ཞིག ཡུད་ཙམ་ལ་ག་སོང་ཆ་མེད་རེད་སོང་།
བརྩེ་དུང་ལ་སྐྱོ་སྣང་སྐྱེ་བའི་སྙན་ཐུང་འདི། ཡོང་བའི་ལམ་བར་གྱི་སྟོན་ལོ་ཞིག་ལྟར།
མི་ཞིག་གིས་སྒྲུག་ཏེ། མར་དབྱུག་པ། སྔར་བཞིན་སྔོན་ཏུ་བསྐྱོད།
དགོང་མོར། འབྲུག་སྒྲ་རྒྱུན་མི་ཆད་པ་གྲགས། འདི་ནི་ངས་ད་ལོར་ཐེངས་དང་པོ་ཐོས་པའི་དཔྱིད་ཀའི་འབྲུག་སྒྲ་ཡིན། དེ་འདྲའི་ཞི་འཇམ་ལྡན་པས་ཚོད་བགམ་པ་བཞིན།
འབྲུག་སྒྲ་འདི་ཡོང་ཚད་ཧ་ཅང་ཕྱི་བྱུང་། ངས་ཧ་ལམ་ཁོ་བརྗེད་སོང་། ཞིང་རྩིས་ཀྱི་དུས་རྟགས་ལ་གཞིགས་ན། སྤྱིར་བཏང་དུ་སྲིན་བུ་འགུལ་ན་འབྲུག་སྒྲ་ཐོས་ཤེས་བཤད་སྲོལ་ཡོད། ད་ལྟར་སྲིན་བུ་འགུལ་ནས་ཟླ་གཅིག་ལྷག་ཙམ་འགོར་བ་མ་ཟད། འབྲུ་ཆར་ཡང་སྔར་ནས་འགོར་སོང་།
འབྲུག་སྒྲ་ཐོས་དུས། ཚེ་གྲོགས་ཀྱི་མིག་མཆུ་ལྷུང་བྱུང་། ཅི་ཡིན་ན། ཁོས་བཤད་རྒྱུར་ཁོས་ཚེ་འདིར་ཐེངས་དང་པོ་འབྲུག་སྒྲ་ཐོས་པ་ནི་ཀུང་ཀྲོང་དུ་ཡིན་ལ། ཧ་ལམ་ལོ་དྲུག་ཙམ་ཡིན་འདུག ཁོས་དེ་དུས་མི་དར་མར་དྲིས་རྒྱུར། དཀོན་མཆོག་གིས་ཐོག་རྒྱག་དོན་ཅི། ཁོའི་ཨ་ཕས་བཤད་རྒྱུར། བྱིས་པ་ཁ་ལ་མི་ཉན་པས་ཐོག་རྒྱག་པ་རེད།
དོན་འདི་འདྲ་ཞིག་གིས་ངུ་བ་ཡིན་ནམ། དོན་འདི་འདྲ་ཞིག་གིས་ཨང་།
ཧ་ལམ་ཕལ་ཆེར་མོ་རང་ཁ་ལ་ཉན་པའི་བུ་མོ་ཞིག་འགྱུར་མེད་ཀྱང་། དཀོན་མཆོག་གིས་སྔར་ལྟར་ཐོག་རྒྱག་པས་ན།
ཧ་ལམ་ཕལ་ཆེར་མོ་རང་ཨ་མ་རེད་སོང་ལ། མོའི་ཕ་མ་རྒས་སོང་བས་ན།
སྐབས་སྐབས་སུ། ཁྱོད་ཀྱི་ནང་མི་སྟེ་ཏག་ཏག་རྒྱུས་ལོན་དཀའ་ཤོས་ཀྱི་མི་དེ་རེད།
ཁོས་ཇ་ཞིག་སྦངས་ནས་མར་བསྡད་བྱུང་། ངེད་གཉིས་ཇ་འཐུང་ནས་འདུག མིའི་ཇ་འཐུང་སྐབས་མིག་མཆུ་མི་ལྷུང་བ། ཆང་འཐུང་སྐབས་མིག་མཆུ་ལྷུང་བ།
དེ་རྗེས་མོས་རིམ་བཞིན་དལ་མོས་ངར་དོན་གཞན་ཞིག་བཤད་བྱུང་། མོ་ཐའེ་ཝན་དུ་སླེབས་རྗེས། མོའི་སློབ་གྲོགས་ཤིག་ལ་དགའ་གྲོགས་ཤིག་ཡོད་དེ། ཁོ་གཉིས་རྒྱུན་དུ་ལྐོག་ལྐོག་སུད་སུད་ཀྱིས་མཉམ་དུ་འཛོམས་པ། ཐེངས་ཤིག་ལ། འབྲུག་སྒྲས་ཁོ་གཉིས་ཀྱི་བརྩེ་གཏམ་ལ་བར་ཆད་བྱས། བུ་ཆུང་གིས་མཛུབ་མོ་གནམ་ལ་གཏོད་དེ་འདི་ལྟར་བཤད། གལ་ཏེ་ང་བློ་སེམས་རྩེ་གཅིག་མིན་ན། ཐོག་རྒྱག་ནས་གསད་དགོས།
འོན་ཏེ་ཁོས་མཐར་བརྩེ་སེམས་རྒྱབ་དུ་སྐྱུར། ཕྱིས་སུ་བུ་མོ་དེ་ཆུང་མ་རེད་ལ། ཨ་མ་རེད་བ། འབྲུག་སྒྲ་ཐོས་དུས། ནམ་ཡང་ཤུབ་ཤུབ་ཀྱིས་ངུ་བ། མོ་མནའ་ཚིག་ཐིག་པར་སྐྲག་ལ། གལ་ཏེ་ཐོག་གིས་དངོས་གནས་བུ་ཆུང་དེ་གསད་སོང་ན་ཞེས་སེམས་ཁྲེལ་བྱས། མོ་ནི་ད་དུང་ཁོར་ཞེན་པ་ཡོད་འདུག
རྣམ་པ་འདི་སྒྱུར་བའི་ཆེད་དུ། ངེད་གཉིས་ཕན་ཚུན་རྩེད་མོ་བྱས། ངས་ཚེ་གྲོགས་ལ་སྔོན་མར་བུ་ཆུང་ཞིག་གིས་མོར་མནའ་ཚིག་བཞག་ཨེ་མྱོང་ཞེས་དྲིས། མོས་ངར་གཞོན་དུས་བུ་མོ་ཞིག་གིས་ཁྱོད་ལ་མནའ་ཚིག་བཞག་ཨེ་བྱུང་ཞེས་དྲིས། ལན་མེད་ལ། སུ་ལའང་ལན་མི་དགོས།
ངས་སེམས་སུ། གལ་ཏེ་ན་གཞོན་པའི་དུས་ལ་ངོ་མ་ཕྱིར་ལོག་ཐུབ་ན། ངས་རེ་བར་འབྲུག་སྒྲ་དེའི་འོག་ཏུ་དངོས་གནས་ཕོ་གསར་ཞིག་གིས་མོར་མནའ་ཚིག་འཇོག་བ་དང་། ངས་ཀྱང་བུ་མོ་ཞིག་ལ་མནའ་ཚིག་བཞག་མྱོང་ན་ཞེས་དྲན། ལོ་བཅུ་དགུའི་སྔོན་གྱི་མནའ་ཚིག་དེར་ད་གཟོད་མཛེས་སྡུག་ལྡན།
འདི་འདྲའི་འཐབ་འཛིང་པ་ཞིག་ཡོད་དགོས་པ།
ཤེས་རྨོངས་པ་གླིང་ཆེན་ཨ་ཧྥེ་རི་ཁའི་ཡུལ་དེ་རང་གི་སྡོད་མི་ནང་བཞིན་རྒྱབ་ལ་གསལ་ལྷམ་མེར་གྱི་མེ་མདའ་རིང་པོ་ཞིག་ཁུར་མཁན་གཏན་ནས་མིན་ལ།ངལ་དུབ་ཁུར་བའི་ཀྲུང་གོའི་ཆིང་རྒྱལ་རབས་ཀྱི་བཅའ་སྡོད་རྒྱ་དམག་ནང་བཞིན་ཤིང་ཤུབས་ལག་མདའ་ཡང་བཏགས་མེད་པ།ཁོས་ཟོག་ཀོ་དང་ལྕགས་རིགས་ཀྱི་ཁྲབ་རྨོག་གིས་ལུས་སྲུང་གང་ཡང་མི་བྱས་པ།ཁོ་རང་ཉིད་གཅིག་པོ་ཡིན་རུང་།ཀླ་ཀློ་བས་སྤྱོད་པའི་ལག་པ་དང་བྲལ་ནས་འཕེན་ཆོག་པའི་འཕེན་མདུང་ཞིག་ཁུར་ཡོད།
ཁོ་དགྲ་དངོས་མཐོང་མེད་ཅིང་ལྐོག་གཡོ་ངན་ཇུས་ཀྱི་འགྱུར་བ་མང་བའི་གཡུལ་སར་སྐྱོད་སོང་།ཁོ་དང་ཐུག་ཚད་ཚང་མས་གཅིག་འདྲ་ཁོ་ལ་མགོ་ལྕོག་ཙམ་བྱེད།དེ་འདྲ་མགོ་ལྕོག་ཙམ་བྱེད་པ་དེ་དགྲ་བོའི་མཚོན་ཆ་ཡིན་ཞིང་མི་བསད་ཀྱང་ཁྲག་མི་མཐོང་བའི་མཚོན་ཆ་ཡིན་པས།འཐབ་འཛིང་པ་མང་པོ་ཞིག་དེ་ནས་རྩ་མེད་དུ་འགྲོ་བ།དེས་མེ་སྒྱོགས་ཀྱི་མདེའུ་བཞིན་ཕོ་རྒོད་ཚོས་དཔའ་རྩལ་རྩ་བ་ནས་སྤྱོད་ས་མེད་པར་བཟོ་བ་ཁོས་གསལ་པོར་ཤེས་ཀྱི་ཡོད།
དགྲ་དེ་དག་གི་མགོ་ལ་དར་ཆ་སྣ་མིན་སྣ་ཚོགས་འདོགས་ཡོད་ཅིང་མིང་སྙན་པོ་འདྲ་མིན་སྣ་ཚོགས་ཡོད་པ་སྟེ།དགེ་སྒྲུབ་པ་དང་མཁས་དབང་།རིག་གནས་པ།རྒན་རབས།ན་གཞོན།ཡ་རབས་ཚུལ་མཐུན་མི་སྣ།སྐྱེས་བུ་དམ་པ་ལ་སོགས་པ་རེད།ལུས་ལ་ཕྱི་གོས་འདྲ་མིན་སྣ་ཚོགས་གྱོན་ཡོད་ཅིང་མེ་ཏོག་སྣ་ཚོགས་ཀྱིས་རྒྱན་ཡོད་པ་སྟེ།ཤེས་རིག་དང་ཀུན་སྤྱོད།རྒྱལ་བཅུད།དམངས་ཀྱི་འདོད་ཚུལ།གཏན་ཚིགས་རིག་པ།འདྲ་མཉམ་དྲང་བདེན།བཀས་བཀོད་རྒྱུད་འཛིན་གྱི་ཀུན་སྤྱོད་དང་རིག་གནས་སྲུང་བའི་ཤར་ཕྱོགས་ཀྱི་དཔལ་ཡོན་ཟེར་བ་ལ་སོགས་པ་རེད།
འོན་ཀྱང་ཁོས་ཁོ་པ་ཚོར་འཕེན་མདུང་རྐྱོང་བ།
ཁོ་ཚོ་ཚང་མས་མགྲིན་གཅིག་ཏུ་གནའ་སྐྱེལ་ནས་ཁོ་ཚོའི་སྙིང་ཚང་མ་བྲང་ཁའི་དཀྱིལ་ལ་ཡོད་ཅིང་གཞན་པའི་གཡོན་ཕྱོགས་སུ་ཡོད་པའི་མིའི་རིགས་དང་མི་འདྲ་བ་ཞེས་བཤད།ཁོ་ཚོ་ཚང་མའི་བྲང་ཁར་མཚོན་སྲུང་མེ་ལུང་རེ་གཡོགས་ནས་རང་ཉིད་ཀྱིས་ཀྱང་སྙིང་ཚང་མ་བྲང་ཁའི་དཀྱིལ་ལ་ཡོད་པར་ཡིད་ཆེས་བརྟན་པོ་བྱེད་པར་དཔང་པོ་བྱས།
འོན་ཀྱང་ཁོས་ཁོ་པ་ཚོར་འཕེན་མདུང་རྐྱོང་བ།
ཁོས་འཛུམ་དམུལ་བྱས་ཏེ་འཁྱོག་ཙམ་བྱས་ནས་མདུང་གཅིག་འཕེན་པ་ན།ཏག་ཏག་ཁོ་ཚོའི་སྙིང་ཁར་ཕོག་སོང་།
ཐམས་ཅད་དགའ་སྤྲོ་ཡལ་བར་ས་ཐོག་ལ་འགྱེལ་སོང་།ཡིན་ནའང་ཕྱི་གོས་གཅིག་མ་གཏོགས་དེའི་ནང་དངོས་པོ་གང་ཡང་མཐོང་རྒྱུ་མེད།དངོས་མཐོང་མེད་པའི་དངོས་པོ་དེ་དག་བྲུལ་ཐར་ནས་རྒྱལ་ཁ་ཐོབ་པ།དེ་ནི་ཁོ་དེ་དུས་དགེ་སྒྲུབ་པ་སོགས་དེ་རིགས་བསད་མཁན་གྱི་ནག་ཉེས་པར་གྱུར་པའི་རྐྱེན་གྱིས་རེད།
འོན་ཀྱང་ཁོས་ཁོ་པ་ཚོར་འཕེན་མདུང་རྐྱོང་བ།
ཁོ་དགྲ་དངོས་མཐོང་མེད་པའི་ལྐོག་གཡོ་ངན་ཇུས་དང་ཀློག་མདའ་ཁེངས་པའི་གཡུལ་སར་གོམ་སྟབས་ཆེན་པོས་སྐྱོད་པ་ན།ཡང་བསྐྱར་གཅིག་འདྲ་མགོ་ལྕོག་ཙམ་བྱེད་པ་དང་དར་ཆ་སྣ་ཚོགས།འདྲ་མིན་སྣ་ཚོགས་ཀྱི་ཕྱི་གོས་ལ་སོགས་པ་མཐོང་བ།
འོན་ཀྱང་ཁོས་ཁོ་པ་ཚོར་འཕེན་མདུང་རྐྱོང་བ།
མཐར་ཁོ་དགྲ་དངོས་མཐོང་མེད་པའི་ལྐོག་གཡོ་ངན་ཇུས་དང་ཀློག་མདའ་ཁེངས་པའི་གཡུལ་སར་རྒས་པར་འགྱུར་བ་དང་ཚེ་འདས་སོང་།འོན་ཀྱང་དངོས་མཐོང་མེད་པའི་དངོས་པོ་དེ་རྒྱལ་ཁ་ཐོབ་མཁན་དུ་གྱུར་སོང་།
དེ་འདྲའི་གནས་སུ་སུས་ཀྱང་དམག་འཁྲུག་གི་འབོད་སྒྲ་མི་ཐོས་པ།ཞི་བདེ།
ཞི་བདེ།
འོན་ཀྱང་ཁོས་ད་དུང་འཕེན་མདུང་རྐྱོང་བ།
མི་འགའ་རེ་དང་དོན་འགའ་ཤས་ནམ་ཡང་དེ་ལྟར་བརྗེད་དཀའ་བ།
དཔེར་ན་སྟོན་ཀ་ཡལ་ལ་དཔྱིད་ཀ་སླེབས་པ། མེ་ཏོག་བཞད་ལ་མེ་ཏོག་ལྷུང་བ།
སློབ་མ་ཞིག་གིས་དགེ་རྒན་ལ་དྲིས་པར་ལོ་རྒྱུས་ནི་ཅི་ཡིན། དགེ་རྒན་གྱིས་ལོ་རྒྱུས་ནི་གནམ་ས་དང་མཉམ་དུ་བཅོལ་བའོ།། ཡང་སློབ་མས་དྲིས་པར་དུས་གཏན་ནི་ཅི་ཡིན། དགེ་རྒན་གྱིས་དུས་གཏན་ནི་རང་གཤིས་སོ།། སེམས་པའི་དུས་ཚོད་ཀྱི་དུས་གཏན་ཐེག་ནས་ཡོད་ལ། ཡང་དུས་གཏན་གྱི་དངོས་པོ་ནི་མི་དང་དོན་ཡིན། དཔེར་ན་མི་སེམས་ནི་དགེ་བའི་ཕྱོགས་སུ་ཕྱོགས་ལ། དཔེར་ན་རང་གཤིས་ནི་གཡོ་མེད་ཀེ་རེར་ལངས་པ། དོན་ཞིག  མི་ཞིག་དང་སེམས་པའི་གཡོ་འགུལ་ཆེན་པོ་ཞིག
ཡུན་རིང་གི་སྦྲིད་པ་སྟེ། ཡུན་རིང་གི་ནད་སྡུག་ཏུ་གྱུར་ངེས། ཡུན་རིང་གི་བརླག་པ་དེས། སེམས་ནང་གི་དཀར༢་སྒྲོན་བསད་ནུས།
རི་ཀླུང་ཐམས་ཅད་གངས་ཀྱིས་བཀླུབས་པའི་དགུན་དུས། མི་ཞིག་དཀའ་སྡུག་གྲང་མེད་སྐྱེད་དེ་མདུན་དུ་ཆས་དུས། སྡོང་ཐོག་བཞད་ནས་ཡོད་པས་དཔྱིད་མགོའི་མེ་ཏོག་གིས་ཁོར་རེ་བ་སྤྲོད་དེ། གྲང་ངར་བརྗེད་དུ་བཅུག་ལ། བཀྲེས་ལྟོགས་བརྗེད་དུ་བཅུག་པ། རི་མཐོ་ལམ་རིང་ཡང་བརྗེད་དུ་བཅུག མཐར་སྟོབས་ཤུགས་གང་ཆེས་ཡང་རྩེར་འཛེག་ལ། དཀའ་ཚེགས་ཆེ་པས་མདུན་དུ་བསྐྱོད་རྗེས། ད་གཟོད་དམིགས་ཡུལ་ལ་སླེབས།
བཤད་སྟངས་གཞན་ཞིག་ནས། དཔྱིད་མགོའི་མེ་ཏོག་གིས་ལམ་མགྲོན་དེར་ཚེ་སྲོག་གི་འོད་ཟེར་གནང་།
མེ་ཏོག་འགུལ་མེད་ལངས་ཀྱང། མཛེས་ལྡན་འོད་ཟེར་འཕྲོ་བ།
ན་གཞོན་ནི་མི་ཚེའི་བརྒྱུད་རིམ་ཁྲོད་ཀྱི་དུས་སྐབས་ཤིག་མིན་ལ་གདོང་རྩི་དང་སྒྲོས་ཚོས་གཏོང་བ། གཟུགས་སྟོབས་ཀྱི་བདེ་འཁྱུག་བཅས་ཀྱང་མིན།
དེ་ནི་རྣམ་ཤེས་ཀྱི་ངང་ཚུལ་ཞིག་དང་བསམ་པའི་འཛིན་ཚུལ་ཞིག་སྟེ། རྗེས་དཔག་བསམ་གཞིགས་ཁྲོད་ཀྱི་གསར་སྐྲུན་གྱི་ནུས་ཤུགས་དང་། བརྩེ་སེམས་ཀྱི་བྱ་འགུལ་ཁྲོད་ཀྱི་སྐྱེ་སྟོབས་དཔལ་འབར་བ་ཞིག་གམ་མི་ཚེའི་དབྱར་གཞུང་ནང་གི་བསིལ་རླུང་ལྟ་བུ་ཞིག་ཡིན།
ན་གཞོན་ནི། འཆར་ཡན་གྱི་བརྩེ་དུང་བློས་གཏོང་ནས་འཚོ་བ་འཚོལ་ཞིབ་བྱེད་དགོས་པ་མཚོན་ལ། ངོ་ཚ་དང་བག་འཁུམ། འདོད་སེམས་བཅས་ཀྱི་བློ་སྟོབས་དང་ཉམས་འགྱུར་སོགས་ལས་བརྒལ་དགོས་བ་ཡང་མཚོན། ལོ་ཚོད་དྲུག་ཅུ་ལ་ལོན་པའི་མི་བུ་ཞིག་ནི་ཕལ་ཆེར་ལོ་ཚོད་ཉི་ཤུ་ལ་སླེབས་པའི་ཕོ་གསར་ཞིག་ལས་འདིའི་རིགས་ཀྱི་བློ་སྟོབས་དང་སྤོབས་པ་འཛོམས་པ་དེ་མང་ཤས་ཆེ་ཞིང་། མི་སུ་ཞིག་ཀྱང་དུས་ཚོད་ཡོལ་བ་ཁོ་ན་ཙམ་གྱིས་རྒས་མི་སྲིད། དེ་ནི་ཕུགས་བསམ་རྨེག་མེད་དུ་འགྲོ་བ་ཙམ་དང་བསྟུན་ནས། མིའི་རིགས་ནི་ད་གཟོད་རྒན་འཁོགས་སུ་ཆགས་པ་རེད།
ལོ་ཟླས་སྐྱི་པགས་སུ་གཉེར་ཤུལ་འཇོག་ཐུབ་རུང་རྣམ་ཤེས་ཀྱི་ངོགས་སུ་རྗེས་ཤུལ་སྤུ་ཙམ་ཡང་བཞག་ཐབས་མེད་ལ། སེམས་འཁྲལ་དང་འཇིགས་སྣང་སྤོབས་སེམས་ཉམས་པ་སོགས་ཀྱི་སྙིགས་དུས་སུ་ད་གཟོད་མི་ཞིག་རྒུད་སྲིད་དོ།།
ན་ཚོད་དྲུག་ཅུ་ཅན་པོའམ་ཡང་ན་བཅུ་དྲུག་ཅན་གྱི་མི་བུ་སུ་ཡིན་རུང་མ་འོངས་པས་ཡིད་དབང་འཕྲོག་སྲིད་ལ། ཚང་མས་མི་ཚེའི་འགྲན་རྩོད་ཁྲོད་ཀྱི་སྤྲོ་སྣང་ལ་དགའ་བ་ཚད་མེད་ཅིག་བཅངས་ཡོད།
དེའི་ཕྱིར་ཕུགས་འདུན་ཡོད་པ་དང་ཡོད་པ་ནས་འཚོལ་ཞིབ། འཚོལ་ཞིབ་ནས་མངོན་འགྱུར་བྱེད་སྤོབས་ན། ང་ཚོ་ནམ་ཡང་ན་གཞོན་ཡིན།
ཅིས་ཀྱང་བྱ་བ་སོགས་ཏོག་ཙམ་གྱིས་རང་ཉིད་ལ་རྒས་སོང་བར་འདུག་ཅེས་གཏན་ནས་བརྗོད་མི་རུང་། མ་གཏོགས་རང་གིས་རང་ལ་གོལ་འཛོལ་གྱི་སྣེ་སྟོན་བྱེད་སྲིད། ན་གཞོན་ནི་སྟོབས་ཤུགས་ཡིན་པས། ང་ཚོ་ལ་ཕུགས་འདུན་ཡོད་ན་མ་འོངས་པ་དེ་ལས་ཀྱང་ཡོད།
གྲོང་ཁྱེར་ནི་དངུལ་གྱི་སྤུས་དག་སྒྲོ་གུ་གཅིག་ནས་གཅིག་སྟེ། ལྗང་ནག་གི་ཟླ་གམ་ཆེན་པོའི་ཐོག་ཏུ་སྤྲས། ཉིན་མཚན་མེད་པར་འོད་ཆེམ་ཆེམ་དུ་འཕྲོ།
ངས་གོ་ཐོས་ཡིན་པའི་འབྲོག་སྟོང་སྟེ། རི་མཐོ་གཡང་གཟར་དང་། ཆུ་བོ་རྒྱ་མཚོ། མཚེའུ་ནགས་ཀླུང་། བྱེ་ཐང་ས་རྒོད་སོགས། མི་བསྡད་ཐུབ་དཀའ་ལ་གདོད་མའི་རྣམ་པ་ཡིན་པའི་ས་གནས་ཡོངས་ལ་གོ།
འབྲོག་སྟོང་དང་གྲོང་ཁྱེར། རྩ་བ་ནས་བརྗོད་ན། ཁ་གཏད་ཡིན་པའོ།།